Title Новата ЕК стартира от 1 декември след тежки политически компромиси (Обновена):
Вторият мандат на председателя на Европейската комисия Урсула фон дер Лайен е на път да започне на 1 декември, след като в сряда политическите семейства в блока сключиха дългоочакваното споразумение за попълване на нейния ръководен екип.

"Под контрол!", извика председателят на Парламента Роберта Мецола, излизайки от стаята, в която членовете на Европейския парламент бяха сключили сделката.

Мецола превантивно свика срещите, на които трябваше да бъдат одобрени окончателните комисари, за да предотврати протакане на графика през следващата седмица, каза служител на парламента., съобщи Politico.eu

Така, очакванията са, че новата ЕК ще започне работа от първия ден на идния месец.

Причините за блокирането

Причината за блокирания избор на комисията "Фон дер Лайен 2" е спорът между дясноцентристката Европейска народна партия и лявоцентристката "Социалисти и демократи", който достигна пика си миналата седмица, пише Euractiv.

Лидерите на двете групи, както и лидерът на либералната "Обнови Европа", решиха да се споразумеят за общи приоритети за следващите пет години. Те ще бъдат базирани до голяма степен на политическите насоки на председателката на Комисията Урсула фон дер Лайен за нейния втори мандат.

Множество парламентарни източници, цитирани от Euractiv във вторник вечерта (19 ноември), твърдят, че трите проевропейски групи могат постигнат споразумение още в сряда вечерта.

Постигането на споразумение ще доведе до формиране на традиционно проевропейско центристко мнозинство, което ръководи политиката на ЕС от десетилетия. В окончателната формулировка на споразумението най-вероятно няма да има забрана за ЕНП да създава мнозинства с крайнодесни сили.

Не всички номинации за комисари са одобрени – шестимата изпълнителни вицепрезиденти и унгарецът Оливер Вархеи – трябва да бъдат одобрени най-късно до началото на следващия понеделник. Сред очакващите одобрение са тримата кандидати, които са в центъра на политическа безизходица от миналата седмица – Тереза ​​Рибера от Испания (С&Д), Рафаеле Фито от Италия (Eвропейски консерватори и реформисти) и Оливер Вархеи (свързан с Патриоти за Европа).

Предстоящата пакетна сделка може да доведе до известни промени на ресорите, за да се смекчат опасенията, повдигнати от евродепутатите след изслушванията на кандидатите.

Вархеи е номиниран за комисар по здравеопазването и хуманното отношение към животните, но ще бъде лишен от отговорност за репродуктивните права и реакцията при пандемии.

Тази седмица  може да се окаже последният шанс за евродепутатите да одобрят останалите кандидати навреме, за да може ЕП да гласува пълния състав на новата Комисия следващата седмица в Страсбург. Всяко допълнително забавяне би означавало, че изпълнителната власт не може да встъпи в длъжност в началото на декември.

Съпротивата на групата на социалистите се оказва най-трудна за преодоляване. Миналата седмица избухна напрежение между ЕНП и С&Д, които са двете най-големи групи в парламента, заради критиките на консерваторите към Рибера, която е най-високопоставения кандидат на социалистите.

Спорът започна между испанските партии-членки на двете групи заради ролята на Рибера, която в момента министър в испанското правителство, в отговора на опустошителните наводнения през октомври във Валенсия и Кастилия-Ла Манча.

Междувременно С&Д заплаши да блокира всяка Комисия, в която Рафаеле Фито остава в ролята на изпълнителен вицепрезидент. Аргументът е, че не може "крайната десница" да има вицепрезидент, както и че Европейските консерватори и реформисти не са част от официалното мнозинство.

"Трябва да оценим позицията на социалистите за Фито и да разгледаме всички аспекти на масата“, каза лидерът на ЕНП Манфред Вебер преди разговорите късно вечерта във вторник.

Самата Фон дер Лайен се срещна няколко пъти с тримата лидери на групите през последните седмици , за да посредничи за споразумение, което ще позволи на нейната Комисия да встъпи в длъжност без допълнително забавяне.

Очаква се Рибера да отговори на въпроси в испанския парламент за реакцията на правителството на наводненията, които отнеха живота на над 220 души. Появата ѝ в Мадрид е сред исканията, поставени от ЕНП,  за да се откаже от ветото си върху Рибера.

Долорс Монсерат, която е лидер на испанската Народна партия в Европейския парламент, каза, че партията няма да гласува в подкрепа на Комисията, ако Рибера бъде включена.
Испанският премиер Педро Санчес е преговарял с Фон дер Лайен да осигури подкрепа за Рибера от останалите членове на ЕНП, в замяна на вдигане на ветото върху Фито, съобщава "Ел Паис" .

"Това е политически (и донякъде партизански) сблъсък, пред който нашите медийни излияния направо бледнеят. И все пак, прогнозата ми е, че Европейска Комисия ще има, и то навреме. Защо, каква е разликата? Разликата е, че се водят преговори. Денонощно, делник и празник, на всяко възможно ниво", коментира българският евродепутат Радан Кънев (ДБ, ЕНП).

Той прави паралел с политическата криза в България и посочва, че европейските лидери знаят, че криза се решава с преговори.

"Че едно са публичните позиции, друго е възможният компромис. Че няма как всички в 27 държави да са едновременно доволни, но е възможно да са що-годе еднакво недоволни.

Затова Европа ще излезе от тази кризисна ситуация. И вероятно ще излезе леко поумняла. Защото от преговори и градивни спорове нерядко се поумнява", коментира Кънев.

Title Депутати от ПП-ДБ: Разделение в коалицията ни няма:
Представители на ПП-ДБ в различни телевизионни предавания в сряда вечер заяви, че разделение в коалицията им няма и тя остава единна. Коментарът им дойде след като по-рано в НС депутати от ДБ гласуваха с "въздържал се" за избора на Силви Кирилов за председател на НС, а повечето от техните колеги от ПП го подкрепиха.

“Разделението, което имаше в гласовете днес, не е нещо изненадващо, защото ние още в началото на деня споделихме какъв е нашият подход като коалиция. Коалиционно разделение между нас няма. Имаме различно мнение по това как един проблем трябва да бъде адресиран.“, коментира пред бТВ Богдан Богданов от ПП-ДБ.

Днешното гласуване за председател на НС с нищо не застрашава единството на коалицията, заяви в "Още от деня" на БНТ и Надежда Йорданова - член на изпълнителния съвет на "Да, България" и депутат от ПП-ДБ.

Тя бе категорична, че формирането на мнозинство с "Възраждане" не е приемливо решение. По-рано и Божидар Божанов с пост във фейсбук защити същата теза.

По думите в коалицията има специфични особености и "ние сме различни политически формации, които имат и различна идентичност по различни въпроси".

На въпрос по повод обвиненията в политическо лицемерие, че гласувайки с "въздържал се" от партията се оказват в един "лагер" с Борисов и Пеевски, Йорданова заяви:

"Не е политическо лицемерие, това е последователна наша политика, за това, че управлението на държавата не може да се формира от мнозинство с гласове на "Възраждане". Така, че това е по-скоро последователна позиция".

Като проблем посочи пасивността на лидера на ГЕРБ Бойко Борисов и попита защо той създава впечатление, че се отказва от първия мандат.

"Какъв е неговият план? План няма".

Надежда Йорданова каза, че Борисов и Пеевски потриват ръце и чакат с нетърпение коалицията ПП-ДБ да се разпадне. Според нея ГЕРБ създават "омагьосан кръг". Как очакваш да получиш подкрепа без никакви разговори, попита Йорданова задочно Бойко Борисов.

"В нашата коалиция ясно сме казали, че колкото и трудности да сме имали, колкото и различия да сме имали, докато гледаме в една посока - България да се отърве от корупционното бреме, да влезе в Еврозоната и Шенген, ние ще бъдем заедно".

Title One Direction се събраха да изпратят за последно Лиъм Пейн:
Семейството, приятели и бивши колеги от групата "Уан Дейрекшън" (One Direction) си спомниха за Лиъм Пейн на погребението му в сряда, малко повече от месец след смъртта му в Буенос Айрес, когато падна от балкон.

Частната служба се проведе в Амършам в Бъкингамшир, северозападно от Лондон.

Бившите колеги на Пейн Хари Стайлс, Луис Томлинсън, Найл Хоран и Зейн Малик бяха сред опечалените, заедно с приятелката на Пейн Кейт Касиди и бившата му партньорка Черил Туиди, с която имат син на 7 години.

Хари Стайлс и останалите от групата почетоха Пейн, сн. GettyImages

Ковчегът на Пейн пристигна с карета, теглена от бели коне, в 800-годишната църква "Света Мария" в градчето на 40 км северозападно от Лондон.

Мястото на погребението не беше оповестено предварително, за да се предотврати струпването на хора, но въпреки това церемонията събра фенове.

Присъстващите замълчаха, когато родителите на Пейн - Джеф и Карън, излязоха от колата, за да застанат до катафалката, отрупана с цветя и надписи "син" и "татко". Венец с цветя във формата на набор от 10 кегли за боулинг и топка направи препратка към едно от любимите забавления на Пейн.

Родителите на Пейн и бившата му партньорка Черил, сн. GettyImages

Венец с цветя във формата на кегли напомни за едно от любимите занимания на Пейн, сн. GettyImages

Сред опечалените бяха също така актьорът и водещ Джеймс Кордън, бившият футболист Роби Кийн и музикалният магнат Саймън Коуел, който събра групата "Уан Дайрекшън".

Бандата е сформирана през 2010 г., след като петимата тийнейджъри се явяват на прослушване за "Екс-фактор" като соло изпълнители и са събрани от Коуел, съдия в шоуто. Въпреки че зае трето място в шоуто, "Уан дайрекшън" се превърна в една от най-успешните момчешки групи на всички времена, припомня Асошиейтед прес.

По време на петгодишната си кариера те продадоха 70 милиона копия от свои записи, с четири номер едно сингъла в Обединеното кралство и четири номер едно албума.

Съавтор на много от техните хитове, Пейн постигна солов успех с парчета като Strip That Down и Bedroom Floor, след като групата се разпадна през 2016 г. Кариерата му обаче не успя да достигне успеха на "Уан дайрекшън".

Пейн открито споделяше, че има проблеми с психичното здраве и алкохола заради славата.

Музикантът почина на 16 октомври след падане от третия етаж на хотелска стая в аржентинската столица Буенос Айрес.

В кратко изявление след смъртта му семейството му каза: „Сърцето ни е разбито. Лиъм ще живее завинаги в сърцата ни и ще го помним с неговата добра, забавна и смела душа.“

Аутопсията разкри, че 31-годишният музикант е починал в резултат на вътрешен и външен кръвоизлив и множество травматични наранявания. В тялото му бяха открити следи от алкохол, кокаин и предписан му с рецепта антидепресант.

Срещу трима души са повдигнати обвинения във връзка със смъртта на певеца - за "изоставяне на човек, който в последствие е починал" и за "снабдяване и улесняване на употребата на наркотици", припомня Асошиейтед прес.

Title Правителството даде бургаски плаж на концесионер, предложил по 1 лв. за чадър и шезлонг:
Служебната власт определи в сряда концесионер на морски плаж "Атанасовска коса" - част 1, община Бургас, област Бургас. Любопитното е, че концесионерът - "Еспи Агро" ООД се задължава за целия срок на договора от 15 г. да предоставя цена за 1 бр. чадър - до 1 лв. с ДДС и цена за 1 бр. шезлонг - до 1 лв. с ДДС.

Търговският регистър показва, че дружеството е собственост на Петър Първанов.

След проведена открита процедура, Министерският съвет упълномощава Министъра на туризма да сключи договор за концесия с фирмата, в едномесечен срок от влизане в сила на решението на Министерския съвет за определяне на концесионер на морския плаж.

Размерът на концесионното възнаграждение за всяка календарна година от срока на концесията е определен съгласно приетата от Министерския съвет Методика за определяне на минималния размер на концесионното възнаграждение за морските плажове и предложения от концесионера размер на роялти от 10.50 на сто без ДДС.

Годишното концесионно възнаграждение за първата година от срока на концесията е в размер на 127 762.73 лв. без ДДС. Предложението за инвестиции, свързани с популяризирането на природните дадености на морския плаж като естествен природен ресурс за рекреация и отдих и за подобряване на облика му за срока на концесията, е в размер на 387 811.20 лв. с ДДС.

Размерът на концесионното възнаграждение се променя е акт на министъра на туризма, считано от влизане в сила на изменения в нормативната уредба, уреждаща реда за неговото определяне.

Началната дата на концесията е датата на влизане в сила на концесионния договор.

Title "Манифестирам" стана дума на годината според Кеймбридж:
Думата "манифестирам" е обявена за дума на годината от речника на Кеймбридж, който добавя, че ще включи ново определение на думата в своите речници. Това съобщи BBC.

Въпреки че самата дума не е нова, начинът, по който се използва от знаменитости и влиятелни личности, е нов.

Какво изобщо означава "манифестирам"?

Думата на английски език "manifest" може да е както съществително име (манифестиране), така и да се използва като глагол (манифестирам). Заимствана от латински и френски, в английския език думата първоначално означава "лесно забележим или очевиден", преди да започне да се използва като глагол със значение "показвам нещо ясно".

Според речника на Кеймбридж в началото на XX век тя започва да се използва в смисъл на "да накарам нещо да се случи, чрез своите намерения, умишлено или неумишлено".

Употребата на "манифестирам" в този смисъл придоби популярност с нарастващия брой "манифестиращи инфлуенсъри", които популяризираха тази научно недоказана практика в социалните мрежи дотолкова, че през май 2023 г. новото ѝ тълкувание беше добавено в речника на Кеймбридж.

От университета в Кеймбридж обясняват най-съвременната дефиниция на понятието като "да си представиш постигането на нещо, което искаш, с убеждението, че това ще направи по-вероятно то да се случи".

Тази година "манифестирането" навлезе в по-широкото обществено съзнание.
"През 2024 г. думата "манифестиране", която доскоро се използваше основно в общностите за самопомощ и в социалните мрежи, започна да се споменава широко в традиционните медии", казват от Кеймбридж.

Оказва се, че думата е била търсена близо 130 000 пъти на уебсайта на речника на Кеймбридж.

Уендалин Никълс, мениджър на издателството на речника на Кеймбридж, заяви, че изборът на дума на годината се основава на "потребителски данни, дух на времето и език".

Кои известни личности "манифестират"?

"Манифестирането" се случва чрез методи като визуализация и утвърждаване, които помагат на манифестиращия да си представи постигането на нещо, което желае, за да увеличи вероятността то да се случи. Знаменитости, сред които олимпийски шампиони, професионални футболисти и музикални изпълнители дори са обяснявали успеха си с "манифестиране".

По време на своето участие на фестивала в Гластънбъри певицата Дуа Липа каза на публиката, че си е пожелала в писмен вид този момент да ѝ се случи и написаното се е превърнало в своеобразно предсказание за бъдещето.

"Манифестирането е нещо много важно за мен. Аз твърдо вярвам, че можеш да накараш нещата да се случват", допълни изпълнителката.

Американската олимпийска гимнастичка Симон Байлс също е споменавала, че използва "манифестиране", след като майка ѝ започнала да я насърчава да записва целите си.

"Трябва да го запишеш, да го изречеш, да го визуализираш в ума си всеки ден и тогава обикновено се случва", каза тя в свое интервю през октомври.

Въпреки това няма научни доказателства, че "манифестирането" води до по-голям успех в живота на хората.

Професорът по социална психология д-р Сандер ван дер Линден от Университета в Кеймбридж твърди, че макар изследванията да показват, че позитивното мислене има много ползи, няма научни доказателства, че "манифестирането на богатство, любов и сила" може да накара нещо да се случи.

Title Украйна изстреля за първи път британски ракети Storm Shadow срещу Русия:
Ден след като беше използвана американската ATACMS, украинската армия удари Русия с британска ракета, каза пред Bloomberg западен служител, запознат със ситуацията.

Според него Великобритания е одобрила използването на ракети Storm Shadow в отговор на разполагането от Русия на севернокорейски войски във войната срещу Украйна. САЩ също трябваше да дадат разрешение, тъй като ракетата, разработена и произведена във Великобритания, използва американски навигационни данни, когато лети.

Z-канали съобщиха за използването на Storm Shadow в района на Курск. Каналът "Двамата майори" първи съобщи за атаките. По думите му обстрелът е започнал в 14:50 часа, като са използвани до 12 ракети. В 15:20 часа областният управител съобщи, че предупреждението за въздушно нападение е отменено и са свалени две ракети.

Каналът Mash съобщи, че днес е нанесен ракетен удар по санаториума и историческото имение "Марино" в Курска област, управлявани от администрацията на президента. Този обект се намира на 50 км от границата и вече е бил атакуван.

Допуснал удари на далечни разстояния по руска територия с американски ракети, Вашингтон очевидно вече е дал подобно съгласие на британците. Предпазливите изявления на Лондон се обясняват просто с традиционното желание да се даде официално потвърждение след използването на оръжия на бойното поле, писа по-рано днес The Times.

Още по темата

Байдън разреши на Украйна удари срещу Русия с ракети с голям обсег
17 ноември 2024 21:52

След като на 17 ноември се появиха съобщения, че президентът на САЩ Джо Байдън се е съгласил за удари дълбоко в Русия с американските ракети ATACMS, британският премиер Киър Стармър се опита да избегне въпросите дали ще бъде получено подобно разрешение и за ракетите Storm Shadow. Такова разрешение е необходимо, тъй като тези ракети използват американски навигационни данни, когато летят. Стармър отказа да навлезе в "оперативни подробности".

До сутринта на 19 ноември обаче Стармър се отказа от предпазливостта и започна да намеква, че е само въпрос на време ракетите Storm Shadow да бъдат използвани за удари на далечни разстояния срещу Русия.

"Трябва да осигурим на Украйна всичко необходимо толкова дълго, колкото ѝ е необходимо, за да спечели тази война. Но няма да навлизам в оперативни въпроси", повтори той, "защото в този случай ще има само един победител – Путин".

Промяната във формулировката е умишлена, обясниха високопоставени правителствени служители пред The Times, като дадоха да се разбере, че американците са се отказали от предишните възражения срещу използването на ракети Storm Shadow.

След като встъпи в длъжност като министър-председател в началото на юли, Стармър веднага заяви, че Украйна "трябва сама да реши как да използва [ракети с голям обсег] за отбранителни цели". Впоследствие реториката му стана по-предпазлива, тъй като Джо Байдън не се съгласи да разреши удари не само с американските ATACMS, но и със Storm Shadow.

Новината за решението на Байдън за ATACMS дойде, когато Стармър се готвеше да лети за Рио де Жанейро за срещата на върха на Г-20. Лондон вече знаеше за това решение, взето три дни по-рано, но не очакваше, че ще стане известно толкова бързо, пише The Times. В самолета с премиера бяха и журналисти и нямаше как да се избегнат въпросите за Storm Shadow. Тъй като все още нямаше официално потвърждение за ATACMS, Стармър, след консултация със съветници, каза, че не е готов да коментира Storm Shadow.

Всъщност, каза високопоставен правителствен източник пред Thе Times, министър-председателят винаги е заемал ясна позиция и е прекарал последните месеци, убеждавайки Вашингтон, че Украйна трябва да получи възможност да използва ракети за самоотбрана по свое усмотрение.

Повратната точка за Байдън според източник от британското външно министерство е било решението на Русия да вкара севернокорейски войници във войната. Във Вашингтон това се смята за "голяма ескалация". Лондон скоро очаква официално разрешение от Съединените щати да използва Storm Shadow, особено след като Украйна вече е нанесла първия удар с ATACMS.

Още по темата

Украйна нанесе първи удар с ракета ATACMS по руска територия, поразен е оръжеен арсенал
19 ноември 2024 12:56

Всъщност, правителството е недоволно от това как се е развила ситуацията около ракетите, казват източници на The Times. Месеци публичен дебат означаваха, че всеки елемент на изненада беше загубен. Досега, за да увеличи максимално ефекта, Обединеното кралство обявяваше използването на ракети Storm Shadow, едва след като те са ударили целите.

"Американците и ние самите превърнахме това във врява, а не трябва да бъде така", казва лейбъристът лорд адмирал Уест пред The Times. Източник от Даунинг стрийт обясни: "Има много сериозни оперативни причини, поради които трябва да бъдем внимателни в това, което казваме. Последното нещо, което искаме, е да дадем на Путин стратегическо предимство на бойното поле."

Title Протест на таксиджии срещу драстично поскъпване на "Гражданска отговорност" активира регулаторите:
Таксиметрови шофьори излязоха на протест в много градове и по пътищата на страната, недоволни от поскъпването на задължителната застраховка "Гражданска отговорност", което накара Комисията за защита на конкуренцията да започне проверка дали застрахователите не са се наговорили за вдигането на цените, а Комисията за финансов надзор ги призова да преразгледат намеренията си.

Най-мащабни бяха протестните действия в София, където има най-много таксиметрови автомобили и по обяд те блокираха движението в центъра. Шествия в знак на недоволство имаше също в Кърджали, Русе, Ловеч, Плевен, Самоков, Разград, Пловдив, Добрич, Варна, Хасково, Габрово и др.

Крайната точка на протеста в София бе площад "Княз Александър I" в центъра на столицата. Булевард "Цар Освободител" бе затворен за движение, а автомобилите на протестиращите бяха подредени в пространството пред БНБ и Националната художествена галерия. Сутринта от Националния стадион "Васил Левски" тръгна и друг протест, организиран от Националния таксиметров синдикат и други организации. 

"Ще им покажем, че със 100 000 души, които се прехранват от такситата в България, шега не бива, камо ли опити за задушаване, или това, което направи застрахователният "октопод" с увеличаването на застраховката "Гражданска отговорност" от 3 до 16 пъти за таксиметровите автомобили през октомври 2024 г.", съобщиха от Съюз "Такси".

Протестиращите настояват за връщане на размера на "Гражданската отговорност" на нивата отпреди октомври.

"Искаме мораториум върху цената на задължителната застраховка "Гражданска отговорност" до изработване на ясен законов механизъм, през застрахователния кодекс, за въвеждането на системата "бонус-малус" и оценка на риска на всеки шофьор, на базата на индивидуалното му представяне", коментира пред БТА Красимир Цветков, председател на Националния таксиметров синдикат.

По думите му поскъпването на премията е "брутално". "Като казваме "брутално", имаме предвид от 300% до 1110%. На моята кола застраховката от 386 лв. вече е 1077 лв. и продължават да растат. В същото време не намираме абсолютно никаква обосновка за това", каза Цветков.  

Застрахователите: Честотата на щети при такситата е 20 пъти по-висока 

Още миналата седмица Асоциацията на застрахователите в България обясни подробно какво налага поскъпването. 

Основни параметри за определяне на цената по застраховка "Гражданска отговорност" са честотата на щетите и размерът на средната щета. Честотата на щетите представлява съотношението на броя щети към броя сключени полици. Автомобилите, използвани за таксиметрови превози, престояват като участници в движението в пъти по-дълго от обикновените автомобили и изминават в пъти повече километри пробег. Те се движат почти непрекъснато и е нормално при тях да се наблюдава в пъти по-висока честота на щетите от обичайната за този вид застраховка.

За да установи обективните нива на честотата на щетите и размера на средната щета при всички застраховани МПС и отделно при таксиметровите автомобили за последните 5 години, асоциацията е изискала данни от единната информационна система, администрирана от "Гаранционния фонд". Анализът показва, че размерът на средната щета при такситата е съпоставим със средната за всички застраховани автомобили в България, но честотата на възникване на щети е 20 пъти по-висока.

"При сходни нива на размера на средното обезщетение, което се изплаща за произшествие на леки автомобили и такива, използвани за таксиметрови превози, и 20 пъти по-често настъпване на застрахователни събития, необходимата премия за покритие на риска при таксиметровите автомобили е нормално да бъде в пъти по-висока от тази за останалите леки автомобили", коментираха от АБЗ.

Оттам предупредиха, че ако не се вдигне застраховката на такситата, ще вдигне цената на всички останали шофьори. "Ако в съвкупността на всички застраховани автомобили, тези с по-висок риск не плащат по-висока премия от другите, съответстваща на техния риск, то премията на всички автомобили трябва да се повиши, за да се осигурят достатъчно средства за изплащане на обезщетенията. Това би било несправедливо за останалите застраховани лица", казаха от АБЗ.

"Продължаваме промяната": Не е нормално цените да се вдигнат три пъти 

"Не е нормално застраховката да ви се покачва в един и същи ден от всички застрахователи. Това прилича на картел", заяви съпредседателят на "Продължаваме промяната" Кирил Петков, който заедно с Асен Василев, се присъедини към протеста на таксиметровите шофьори в София. Двамата обещаха да изпратят писмо до Комисията за защита на конкуренцията (КЗК), за да провери случая и да не се измъква по тъча. 

"Не е нормално цените от днес за утре да се вдигнат три пъти. Не е нормално да има дискриминация към един конкретен бранш - повишени застраховки трябва да плащат само тези, които правят катастрофи, а не всички", добави Асен Василев. По думите му, ако всички излязат да си отстояват правата, както го правят таксиметровите шофьори, България има шанс да се оправи. 

Според Петков и Василев казусът с "Гражданската отговорност" доказва колко са важни регулаторите в държавата.

КЗК се самосезира заради съмнения за картел 

Междувременно Комисията за защита на конкуренцията (КЗК) обяви, че се самосезира във връзка със съмнения за картелно споразумение за увеличението на цената на застраховка "Гражданска отговорност" за таксиметровите водачи, съобщиха от комисията след старта на протеста на таксиметровите шофьори.

От комисията допълват, че още преди официалното постъпване на 19 ноември на сигнал от Сдружението с нестопанска цел "Съюз такси", както и на сигнал от сряда сутрин от Асоциацията на таксиметровите водачи - Пловдив, КЗК вече е извършила мащабно предварително проучване, което налага комисията да се самосезира незабавно относно наличието на евентуално антиконкурентно поведение на участници в застрахователния сектор, което има за цел или резултат предотвратяване, ограничаване или нарушаване на конкуренцията на пазара. Решението за образуване на производство ще бъде разгледано на закрито заседание на комисията на 21 ноември 2024 г. и ще бъде публикувано на сайта на КЗК.

КЗК ще извърши проучване на причините за повишаването на цените на застраховката "Гражданска отговорност". Наред с традиционния инструментариум за провеждане на проучването, КЗК възнамерява да използва и информация, събрана в резултат на проведени срещи с участниците на съответния пазар, регулаторните органи в сектора, както и експерти в областта, отбелязват от комисията. 

КФН към застрахователите: Преразгледайте си тарифите

Комисията за финансов надзор (КФН), която само допреди две седмици обясняваше, че не може да се направи много по отношение на цената на "Гражданската отговорност", изведнъж призова застрахователите да преразгледат тарифите си.

"За да бъде намерено решение на възникналия спор, КФН призовава всички застрахователи, лицензирани да извършват дейност по застраховка "Гражданска отговорност" на автомобилистите, да предприемат незабавно всички необходими действия по преразглеждане на тарифите си по тази задължителна застраховка и да преосмислят настоящото си пазарно поведение, без да нарушават изискванията за достатъчност на застрахователната премия и своята рискова стратегия, с оглед постигане на справедливи пазарни цени за ползвателите на застрахователни услуги и осигуряване на стабилен и конкурентен застрахователен пазар", казаха от КФН.

Title "Възраждане" се надява в петък да бъде избран председател на парламента:
Лидерът на проруската партия "Възраждане" Костадин Костадинов се надява политическата логика да надделее и в петък да бъде избран председател на парламента, различен от кандидата на ГЕРБ.

На брифинг след преговорите с "Има такъв народ", БСП и МЕЧ за решаване на политическата криза Костадинов каза, че четирите формации не са намерили единодушие около фигурата, която трябва да бъде излъчена за председател на Народното събрание.

От "Възраждане" настояват, че техният кандидат Петър Петров е най-подходящ за поста и държат на неговите качества, затова ще го издигнат и в петък.

"Ако на втори тур обаче има кандидат, различен от този на ГЕРБ, ние ще го подкрепим", заяви Костадинов. По думите му не са коментирани други ходове, имена и варианти за председател на парламента.

Според лидера на проруската партия борбата не е за следващ служебен премиер, а "по-скоро презастраховка, защото в Конституционния съд има две искания и ако се вземе решение, може ситуацията да се промени кардинално и да се върне възможността президентът сам да назначава служебно правителство".

"Изборът на председател извън кликата на ГЕРБ и ДПС е презастраховка и този въпрос би загубил смисъл, ако се вземe бързo решение, но КС е показал, че е политически орган, който взима политически решения след политически натиск", коментира Костадинов.

За проведените преговори Костадинов отчете, че е постигнато съгласие веднага след избирането на председател да бъде отворен Изборният кодекс, "за да се намалят до минимум кражбите на гласове, манипулациите и контролирания вот".

"Министерският съвет действа като "момче за всичко" на Делян Пеевски", заяви Костадинов.

По думите му четирите политически формации смятат, че трябва да се сформира мнозинство против ГЕРБ и ДПС.

"Такова мнозинство обаче не може да се случи без Демократична България. Отделям "Прoдължаваме промяната", които днес все пак направиха компромис, но не може да стане без цялата коалиция. За съжаление обаче днес ДБ отново избраха Пеевски, което не ни изненадва", каза Костадинов визирайки гласуването за кандидатурата на Силви Кирилов за председател на парламента.

При четвъртия неуспешен опит да се избере председател на парламента на балотаж отидоха Рая Назарян от ГЕРБ и компромисното предложение на ИТН в лицето на Силви Кирилов. Той обаче събра 109 гласа, след като "Демократична България" и БСП се въздържаха.

"Демократична България" ("Да, България" и ДСБ) предварително бяха обявили, че няма да гласуват за председател заедно с "Възраждане", които подкрепиха Силви Кирилов на балотажа.

Title Капитанът на китайски кораб, заподозрян за скъсаните кабели в Балтийско море, се оказа руски гражданин:
Капитанът на китайския товарен кораб "И Пън 3" (Yi Peng 3), заподозрян за прекъсването на подводни кабели в Балтийско море, се оказа руски гражданин. Това съобщава германският Bild, позовавайки се на източници от правоохранителните органи.

Китайският кораб привлече вниманието на датските военни заради странности по маршрута си, пише Bild. Фактът, че капитанът на "И Пън 3" е руснак, стана известен едва след като товарният кораб спря, отбелязва изданието. Други подробности все още не се съобщават.

Германската федерална полиция, която си сътрудничи с Финландия и Швеция, се включи в разследването на инцидента. Кораб на германската брегова охрана е изпратен на мястото, за да подпомогне разследването на обстоятелствата около инцидента. По предварителни данни повредата на кабелите може да е причинена или от спусната котва или от използването на дънен трал, пише Bild.

Финландският вестник Helsingin Sanomat по-рано съобщи, че "И Пън 3" е бил в датски води, придружен от патрулен кораб и маршрутът му е минавал близо до кабела C-Lion1, когато се появиха съобщения за прекъсването му.

Днес датските отбранителни сили заявиха, че следят "И Пън 3", предаде Франс прес. "Намираме се в района близо до китайския кораб", заяви датското министерство на отбраната за АФП.

Корабът за насипни товари, който е собственост на китайската компания "Нинбо Ипън Шипинг" (Ningbo Yipeng Shipping Co), е прекарал вчерашната нощ в протока Категат, който се намира между Дания и западното крайбрежие на Швеция, съобщи специализираният сайт "Маринтрафик" (Marinetraffic). Корабът е бил близо до района, където кабелът, свързващ Финландия с Германия, е бил повреден преди два дни, въпреки че няма доказателства, уличаващи го директно, пише сайтът.

Според друг специализиран сайт - "Весъл файндър" (VesselFinder) - на 15 ноември китайският кораб "И Пен 3" е напуснал руското пристанище Уст-Луга, което се намира западно от Санкт Петербург.

За прекъсването на кабела C-Lion1 стана известно на 18 ноември. Според финландския оператор Cinia Oy причината е "външно влияние", като не може да се изключи възможността за умишлени щети.

Кабелът C-Lion1, който влезе в експлоатация през 2016 г., е дълъг 1173 километра и свързва Сантахамина, Финландия, с Росток, Германия. Той осигурява пропускателна способност до 144 терабайта в секунда и е ключов комуникационен канал между Финландия и Централна Европа. Кабелните услуги са временно преустановени и се очаква ремонтните дейности да приключат до 15 дни.

C-Lion1 минава в непосредствена близост до руския газопровод "Северен поток", повреден в резултат на саботаж през 2022 г. Разстоянието между обектите е няколкостотин метра.

По-късно се оказа, че на 17 ноември е повреден друг подводен кабел, свързващ Литва и Швеция. Според техническия директор на литовския оператор Telia Андрюс Шемешкявичус това е довело до намаляване на скоростта на интернет в Литва с една трета. Двата кабела - C-Lion1 и литовско-шведският - се пресичат на площ от само 10 квадратни метра, отбеляза Шемешкявичус: "Тъй като и двата бяха скъсани, очевидно е, че не е имало случайно пускане на котва от един кораб и че става дума за нещо по-сериозно."

Инцидентите се случиха два месеца след като САЩ предупредиха за засилена руска военна активност в близост до подводни комуникации. Американски служители заявиха, че Русия формира специализирана единица за атака на критичната инфраструктура на страните от НАТО.

Title Най-младият светец – покровител на интернет, ще бъде канонизиран от папата:
Папа Франциск заяви, че ще канонизира 15-годишен уебдизайнер, починал през 2006 г., с което така нареченото дигитално милениъл поколение ще се сдобие с първия си светец, предаде Асошиейтед прес. Карло Акутис ще бъде обявен за светец идния април, обяви Франциск в края на ежеседмичната си обща аудиенция в сряда.

Провъзгласяването на най-младият съвременен светец на църквата ще стане по време на Юбилея на младежите във Ватикана на 25-27 април. Официални представители след това потвърдиха, че литургията за канонизация ще се състои на 27 април във Ватикана.

Акутис, който е роден в италианско семейство в Лондон, беше уебдизайнер, починал от левкемия в Италия през 2006 г. на 15-годишна възраст. Франциск го провъзгласи за блажен през 2020 г. в Асизи, където гробът му привлича постоянно поклонници.

Смятан за "светец покровител на интернет" Акутис е използвал вродения си талант в областта на технологиите, за да създаде сайт, на който описва чудеса и поддържа сайтовете на местни католически организации, посочва АП.

Още от седемгодишен той е бил отдаден на Исус и много от неговите съученици са се обърнали към вярата, заради неговото влияние.

Папа Франциск обяви през май, че е одобрил второ чудо, което се приписва на намеса на Акутис, което проправи пътя към неговата канонизация за светец.

Очаква се също така обявяването му за светец да привлече още млади хора към Римокатолическата църква.

Title ДБ: Проблем е формирането на мнозинство с "незаобиколимата роля" на "Възраждане":
Депутатите от "Демократична България" гласуваха "въздържал се" при четвъртия опит в сряда да бъде избран председател на НС, конкретно при вота за най-възрастния депутат Силви Кирилов, издигнат от ИТН. Кирилов събра 101 гласа при прегласуването на номинацията му и не му достигнаха 19 гласа, за да бъде избран. С пост във фейсбук Божидар Божанов от ДБ мотивира позицията на формацията и детайлно изброи причините довели до това решение.

Първо, формирането на мнозинство с незаобиколимата роля “Възраждане” по ключови политически въпроси е проблем, който оценяваме високо.

Второ, изборът на председател от алтернативно мнозинство дава извинение на първата политическа сила да се откаже от всички мандати и да ни прати на избори.

"ГЕРБ това търсят със своето бездействие и снишаване, за да избегне Борисов въпроса за санитарния кордон около Пеевски", посочи Божанов.

Трето, ако аргументът за избор на председател е "да има служебен министър-председател, който не е Главчев", с това гласуване бихме декларирали, че зачеркваме този парламент - ако първото гласуване предизвестява края му. Ако Конституционният съд остави текстовете за служебния кабинет, ще имаме време да попълним списъка с опции, както опитахме и лятото - затова внасяме изменения в Закона за сметната палата, за да можем да попълним заместниците.

"Да, сега ще бъдем атакувани от Възраждане, ИТН, МЕЧ, че едва ли не подкрепяме Борисов и Пеевски. Колкото и да е контраинтуитивно, такъв избор, в този момент, ще им даде алиби да ни пратят на избори, което Пеевски публично поиска. Реалността е, че без избор на нов Висш съдебен съвет, влиянието на Пеевски няма да намалее. Никакви тактически ходове не променят тази картина и не бива да се заблуждаваме, че с един-два закона ще засегнем неговата неформална власт. В следващите дни в "Да, България" ще обсъдим в своите партийни органи последващите си действия", посочва Божанов.

Title Лекар от болницата в Дулово е задържан по разследване за ТЕЛК:
Началникът на отделението по неврология на многопрофилната болница в Дулово - д-р Бахадър Бекир е задържан за 24 часа по следствено дело, съобщи БНР.

Извършено е претърсване и изземване на документация, съобщи окръжният прокурор Ивелин Чафаланов и допълни, че става въпрос за нарушения свързани с издаването на ТЕЛК решения.

Предстои анализиране на доказателствата.

Очевидци потвърдиха, че лекарят е бил изведен с белезници от сградата на болницата.

Title Столичен ресторантьор: Има протекции и чадър за част от бранша:
"Има странна симбиоза между част от регулаторните и контролиращите органи и част от ресторантьорския бранш", заяви в интервю за БНР Дарин Стойков, който е собственик на заведение в София.

Той допуска, че има данъчни протекции и политически чадър за част от бранша. Според него обаче протекциите не свършват в контролния орган, а продължават и нагоре.

Пред националното радио Стойков коментира намерението за връщане на 20% ДДС за ресторантьорите. Идеята е заложена в проектобюджета за следващата година като една от мерките за намаляване на дефицита.

Преди това от Сдружението на заведенията излязоха с позиция срещу това намерение на финансовото министерство. Според тях връщането на стандартната ставка на данъка ще донесе повече вреди на бюджета, отколкото ползи.

Още по темата

Ресторантьорите: Тройно по-високи печалби, 70% по-малко ДДС
18 ноември 2024 07:46

Фискалната дисциплина на нашия бранш не е особено висока, смята обаче Дарин Стойков.

"Моето виждане е, че се опитваме да пакетираме в едно нещо преки и косвени данъци, едва ли не че едното зависи от другото, което не е така – те са коренно различни неща. Обвързването на едното с другото не допринася за плодотворна дискусия", коментира предприемачът.

По думите му проблемите на бранша няма да приключат с това дали ставката на ДДС ще бъде 9% или 20%.

"В стаята има два слона. Много по-големият слон не е ресторантьорският, а е хотелският бранш, който от години е на 9% за услугите ол инклузив, но там нищо не се говори нито от едната, нито от другата страна. За съжаление, по-малкото слонче - ние, ресторантьорите, понякога сме по-шумни, да не кажа кресливи", коментира Стойков.

Според него в един разумен диалог с регулаторния орган могат да се постигнат много повече неща, отколкото със заплахи, протести и нелюбезно и грубо отношение.

Стойков смята, че държавата трябва да направи такъв механизъм, с който цената на това да криеш оборот да е по-висока, отколкото да си го декларираш. Той обаче не вижда усилия от страна на държавата в тази посока.

Столичният ресторантьор припомни, че ДДС е данък върху потреблението. "Той е косвен данък. Ние не го плащаме, ние го внасяме. Плаща го клиентът, защото той е начислен във всяка една стока или услуга", обясни Стойков, и добави: "Ако някъде по веригата има нужда цената да бъде коригирана заради увеличената данъчна ставка, това е нещо напълно нормално".

Title Ръст на такса смет с 35% планира община Шумен:
За пръв път от 2011 г. община Шумен предвижда догодина да вдигне такса смет с 35 процента. Това на пръв поглед изглежда стряскащо, но повечето жители на града, които живеят в кварталите "Боян Българанов", "Тракия" или "Еверест" реално ще плащат с 11 до 16 лв. повече спрямо сега, а в населените места на общината най-голямото увеличение на годишна база е около три лева, каза кметът на града Христо Христов в сряда.

Поскъпването ще е еднакво и за физическите лица, и за бизнеса, допълни той.

Вдигането на таксата се налага заради увеличените количества изхвърляни отпадъци, за които догодина се прогнозира да са с 2 хил. тона повече от сега, както и заради ръста на минималната работна заплата, обясни на брифинг главният експерт "Екология" в местната администрация Живка Атанасова при представянето на общинското намерение.

Планът е таксата за битови отпадъци за жилищни сгради в Шумен и кварталите "Дивдядово“, "Макак" и "Мътница" да се увеличи от 1.5 на 2 промила, а за нежилищни имоти – от 4 на 5.4 промила. Предложението на общинската администрация трябва да бъде гласувано от Общинския съвет.

Това ще осигури 11 089 545 лв. приходи, които трябва да покрият разходи за събиране и транспортиране на битови отпадъци до съоръжения и инсталации за тяхното третиране, за третиране на битови отпадъци в съоръжения и инсталации, и за поддържане на чистотата на териториите за обществено ползване в населените места и селищните образувания в общината, отбеляза Живка Атанасова.

Още по темата

Такса смет по избор! В Европа го правят. Защо не и у нас?
29 юли 2024 07:40

По думите ѝ с приходите от увеличението на таксата смет ще се купят и нови съдове, коит ода поемат повечето боклуци. "За поддържане и почистване на дъждоприемните шахти досега бяха отделяни 30 000 лева, но планираме през следващата година да заделим 60 000 лева за тази дейност", допълни тя, обяснявайки защо се налага повишението на таксата.

Отделяме значителен ресурс и за почистване на нерегламентирани сметища и най-вероятно ще сключим договор с фирма, след обявена обществена поръчка, която да има ангажимента да отстранява нерегламентирани сметища, заяви кметът на Шумен.

Title Галъп: 56% от българите искат правителство дори с цената на компромиси:
Повече от половината българи (56%) предпочитат новото 51-о Народно събрание да състави правителство дори и с цената на компромиси, сочи проучване на "Галъп интернешънъл Болкан" за предаването "Референдум" по БНТ.

22% от анкетираните желаят нови избори, докато други 22% не могат да преценят.

Според социолозите сред електоратите на парламентарно представените политически сили има разнообразни нагласи, но при повечето надделява желанието за съставяне на редовно правителство.

Това е най-видимо сред симпатизантите на ГЕРБ-СДС (82%), последвани от тези на "Продължаваме промяната-Демократична България" (69%), както и при гласоподавателите на "ДПС-Ново начало“ - 58% и „Алианс за права и свободии“ (АПС) – 55%.

По-малко уверени в желанието си за редовно правителство са избирателите на ИТН- 50%,  МЕЧ – 47% и „БСП – Обединена левица“ - 42%.

Повече от половината от привържениците на "Възраждане" (51%) се обявяват за нови избори, но други 35% са "за" съставянето на кабинет, сочи проучването.

Засега обаче депутатите срещат трудност при избора на председател на парламента, за да може той да започне да работи по същество и президентът Радев да свика консултации и да започне връчването на проучвателните мандати за съставяне на правителство.

В сряда се провали и четвъртият опит да бъде избран председател на 51-ото Народно събрание. Първоначално се очакваше депутатите да пробват поне още веднъж да изберат шеф на парламента, но се отказаха от това и заседанието ще бъде възобновено в петък с пети опит.

Title Експерти заявиха, че масовият убиец Андерш Брайвик не е психично болен:
Експерти заявиха днес пред норвежки съд, че масовият убиец Андерш Брайвик не страда от психични заболявания, предаде ДПА. Те казаха това по време на съдебно заседание по дело, на което да се реши дали осъденият крайнодесен терорист може да бъде освободен условно предсрочно от затвора.

В доклад, представен в съда, психолог и психиатър казаха, че Брайвик не трябва да се третира като психичноболен или като физически болен човек, съобщи норвежката информационна агенция Ен Те Бе.

Брайвик бе осъден през 2012 г. за това, че през юли през 2011 г. уби 77 души в норвежката столица Осло и на остров Ютьоя.

В доклада на специалистите пише, че според тях Брайвик е извършил нападенията през 2011 г. в резултат на политическа радикализация, въпреки че имал и нарцистично поведение. Двамата говориха на второ съдебно заседание, провеждащо се в съд, обособен в строго охраняем затвор. Делото ще продължи до утре. Решението по него ще бъде обявено по-късно, но шансовете Брайвик да бъде освободен са малки, отбелязва ДПА.

Докладът на експертите, съдържащ над 100 страници, е първата оценка за поведението на Брайвик от осъждането му преди 12 години. Оттогава има множество диагнози и въпроси, свързани с психичното здраве на норвежеца.

Title Богатите българи вече са с портфолио от "трофейни" имоти зад граница:
Все повече богати българи не просто купуват имот зад граница, а правят портфолио от "трофейни" имоти в най-предпочитаните дестинации - Дубай, френската Ривиера, ски курорта "Куршевел", Виена, Лондон или Гърция.

В същото време българи с възможности, които от години живеят в чужбина, искат да купят луксозен имот у нас. Макар и малко, има и чужденци, които също са готови да инвестират, тъй като у нас няма данък наследство или данък богатство.

Именно тези два фактора са причината българската компания за луксозни имоти "Юник Естейтс" (Unique Estates) отново да стане официален представител на глобалния бранд "Кристис Риъл Естейт" (Christie’s International Real Estate) за страната ни.

Договорът беше подписан в сряда в София от Весела Илиева - управляващ партньор на "Юник Естейтс", и Хелена Мойас де Фортън - изпълнителен директор и ръководител за EMEA & APAC на "Кристис Риъл Естейт".

За първи път "Юник Естейтс" подписа договор с "Кристис Риъл Естейт" през 2007 г., но десет години по-късно го замрази. Сега той се подновява отново, но на съвсем друго ниво. За последните три години и двете компании са се разраснали, ръстът на сделките с луксозни имоти е не само в глобален мащаб, но и в България, увеличават се и богатите българи, които искат персонално отношение при покупката на "трофейни" имоти по света.

Пазарът на луксозни имоти в България

Луксозните имоти са напълно обзаведени висок клас жилища. За българския пазар цената на къщите трябва да е над 1 милион евро, а на апартаментите над 800 000 евро. Месечният наем на луксозните жилища пък е над 3500 евро.

Има обаче и т.нар. "трофейни имоти". Това са къщи или жилища с историческа стойност, част от културното наследство на София. В тази група влизат и нови имоти, оборудвани с хай тек технологии, съчетаващи уникалност, модерност, комфорт и престиж. Те се намират както в столицата, така и във ваканционни резиденции в близост до морето или планината, обясни Светослава Георгиева, управляващ директор на Unique Estates | Christie’s International Real Estate.

Най-скъпият имот, продаден през тази година на българския пазар, е къща в полите на Витоша за 2.7 милиона евро, но през годините компанията е продавала и на далеч по-високи цени, уточни Светослава Георгиева.

Най-предпочитаните луксозни имоти у нас са в Докторската градина и в южните столични квартали в полите на Витоша. Обикновено една сделка в този премиум клас отнема между 8 и 12 месеца, но може да продължи и повече.

Годишно "Юник Естейт" продава около 30 луксозни имота, като цената им общо надхвърля 90 милиона евро. Причината за малкия брой продажби е, че това е пазар, достъпен едва за около 2 на сто от българите, обясни Весела Илиева.

За последните три години цените на луксозните жилища са нараснали с 30%, а прогнозите са това да продължи и през 2025 г., посочи Светослава Георгиева. "Юник Естейтс" отчита 50% ръст на сделките за имоти над 600 000 евро през 2023 г. По една трета от обявите на компанията са реализирани сделки без намаление от исканата цена и около 15 на сто дори над нея, допълни тя.

Къде купуват българите в чужбина

С нарастващото търсене на луксозни имоти виждаме огромна стойност в представянето на нашите обяви пред международни партньори и потенциални купувачи по света, както и в създаването на възможности за инвестиции на ключови глобални пазари като Лондон, Париж, Ню Йорк и Дубай, коментира Весела Илиева.

По думите ѝ въпрос на престиж е всеки милионер да има имот в Дубай, като най-често те се купуват с инвестиционна цел. Българите също не правят изключения, като редица намират пристан в арабската държава. l

Другите предпочитани места са френската Ривиера или зимния курорт "Куршевел". Обикновено българите първо наемат луксозно жилище, а след това се оглеждат и за покупката на имот, който ползват определен период от време през годината, а през останалото го отдават под наем, обясни Весела Илиева.

Предпочитани от българите са още Виена, Лондон и Швейцария, където обикновено децата им учат. В Гърция българите купуват предимно втори дом, като обикновено остават в южната ни съседка цяло лято.

С аргумента конфиденциалност не беше споменато нито едно име или конкретни сделки.

"Ние не просто продаваме имоти, ние продаваме лайф стайл, ние сбъдваме мечти", каза Весела Илиева. Компанията предлага начин на живот, съхранява наследството и инвестициите през поколенията, допълни тя.

Пазарът на луксозни имоти по света

Изборът на "Юник Естейтс" да работи с "Кристис Риъл Естейт" не е случаен.

Това е една от големите международни компании в света - с 900 офиса в 50 страни на шест континента и над 10 000 брокери от 106 агенции за недвижими имоти. За последните пет години е реализирала продажби на луксозни имоти за над 470 млрд. евро.

В момента брандът предлага над 12 000 премиум имоти за продажба за над 44 млрд. евро.

Изпълнителният директор и ръководител за EMEA & APAC на Christie’s International Real Estates Хелена Мойас де Фортън посочи няколко "забележителни" сделки през тази година.

Този имот в Палм Бийч, Флорида, е продаден за 142 млн. евро тази година

В момента компанията предлага за продажба дуплекс пентхаус в "Сентрал Парк Тоуър" в Ню Йорк, за 143 млн. евро.

"От известно време следим пазара в България заради растящия луксозен сегмент, както и заради стратегическото разположение на страната като връзка между Европа и Азия", обясни Хелена Мойас де Фортън избора на "Юник Естейт" за партньор.

"Поканата за присъединяване към мрежата е признание за нашия бранд, както и доверие в способността ни да съчетаваме международния стандарт с уникалния дух на местния пазар", каза Весела Илиева.

Достъп до аукционите на "Кристис"

Сътрудничеството дава възможност на "Юник Естейт" да има достъп и до аукционните на "Кристис" (Christie’s) - синоним на най-ценните, желани и редки произведения на изкуството и премиум стоки в света.

"За първи път в България чрез Unique Estates | Christie’s International Real Estate въвеждаме специална услуга с най-висок стандарт за улесняване на препратките между глобалната марка за имоти и аукционната къща. Частни опитни консултанти могат да съдействат на всички наши клиенти, които искат да закупят или продадат произведения на изкуството и луксозни стоки", каза Светослава Георгиева.

Аукционна къща "Кристис" държи рекорда за най-голямата продажба в историята с колекцията Visionary: The Paul Allen Collection, продадена за 1.61 млрд. евро. Неин е и рекордът за най-скъпо бижу, продавано на аукцион, - 17.61 каратовия син диамант Bleu Royal, купен за 41.69 млн. долара.

Въпреки над 250-годишната история на бранда, той продължава да се развива. Надхвърляйки традиционните маркетингови канали, се провеждат и персонализирани глобални маркетингови инициативи. Показвайки приказни имоти редом с уникални артикули като изкуство, бижута, вино и други колекционерски предмети, Christie’s International Real Estate достига до рядка аудитория от платежоспособни клиенти и техните представители в различни пазарни сегменти.

Title Руските депутати взеха на прицел приходите на лицата, обявени за чуждестранни агенти:
Руските депутати взеха на прицел приходите на лицата, които са обявени за чуждестранни агенти, предаде Франс прес.

В долната камара на руския парламент на първо четене беше гласуван закон, който забранява на лицата, обявени за чуждестранни агенти, да харчат в Русия приходите си от културни или интелектуални дейности.

В Русия тези физически и юридически лица, които са обявени за чуждестранни агенти и които до голяма степен са критици на властта, вече са подложени на тежки административни ограничения. Ако не се подчиняват на тях, те може да бъдат глобени и дори пратени в затвора.

Според новия законодателен текст, който трябва да бъде одобрен на второ и на трето четене в долната парламентарна камара, преди да бъде гласуван в горната камара, сега лицата, обявени за чуждестранни агенти, ще имат вече задължението да откриват специална банкова сметка, в която ще бъдат прехвърлени по-специално техните възнаграждения за интелектуални дейности.

Тези хора и организации не биха могли да използват тези пари, освен ако не бъдат извадени от регистрите на чуждестранните агенти.

Мярката ще се прилага в частност спрямо десетки творци и писатели, които бяха обявени за чуждестранни агенти и повечето от които живеят извън Русия.

"Чуждестранните агенти няма да са в състояние да се обогатяват в ущърб на страната и на гражданите", заяви Вячеслав Володин, председател на Държавната дума (долната камара на парламента).

"Тези мерки, които са взети, целят да спрат обогатяването на предателите", допълни той.

В списъка на чуждестранните агенти има 493 души, сред които и писателите Людмила Улицка и Борис Акунин, както и журналисти и водещи опозиционери.

Законът за чуждестранните агенти беше приет през 2012 г. и поетапно беше затегнат, а обхватът му беше разширен, по-специално след началото на руската инвазия в Украйна.

Title Ремонтите на улици в София ще се правят по стандарт:
Проектирането на ремонти на улици и булеварди в София ще се прави по задължителни за проектантите на общината стандарти. Те трябва да се прилагат и от външните проектанти, с които управата на града работи. Стандартите бяха представени от съветници от "Спаси София" в сряда.

Те предвиждат мерки, с които без знаци, а с пречки да се ограничава скоростта на движение по улиците, подобряване на безопасността за пешеходци и велосипедисти, правила при проектирането на местата за паркиране в рамките на улицата и дори за поставяне на контейнери за отпадъци в жилищни квартали и в центъра.

Стандартите са разработени на базата на разпоредби, отнасящи се за проектирането на улици, които и в момента действат на национално ниво. Според съветниците от "Спаси София" не се изисква правилата да бъдат одобрявани от фрагментирания Столичен общински съвет.

В София действат още няколко стандарта за градската среда, но всички те са обсъждани и гласувани от общинския съвет.

Първите проекти, при чиято подготовка би трябвало да бъдат приложени са предстоящият цялостен ремонт на бул. "Христо Ботев", обновяването на бул. "Мария Луиза" и разширението на ул. "Адам Мицкевич", която трябва да свързва "Люлин" и "Надежда", обясни общинският съветник Андрей Зографски от "Спаси София".

Той добави, че при ремонта на бул. "Мария Луиза" пресичането в района на Централна гара ще е възможно и над земята, за да се избегне преминаването през проблемния подлез в района. Освен това ще бъде направен опит автобусите от градския транспорт да влизат в района на гарата и да спират пред входа ѝ, а не на булеварда, която е на няколкостотин метра.

Непрекъснати тротоари

Част от препоръките в стандартите са да се изграждат непрекъснати тротоари по по-големите улици, за да може местата за пресичане да са по-видими, а преминаването през тях с кола да изисква намаляване на скоростта. Същата е логиката да се правят повдигнати кръстовища и пешеходни пътеки. Предлага се също настилката в зоните за пресичане да са боядисани в друг цвят. Практиката към момента е да се ползва червена боя.

Предвижда се още изграждане на острови в средата на по-натоварени улици, за да може пешеходците да изчакват на по-безопасно място.

Препятствия за шофьорите

Стандартите целят средата да създава редица препятствия за шофьорите, които да ги накарат по естествен път да намалят скоростта, а от там да се повиши и пътната безопасност. Сред мерките в тази посока е намаляване на ширината на лентите на големи булеварди от максималните 3.5 метра на 3 метра. "Това автоматично води до намаляване на скоростта за движение", коментира Андрей Зографски.


Илюстрация: Столичен общински съвет/"Спаси София"

Друга мярка в тази посока е създаването на шикани по по-малките улици с размяна лентите за паркиране - до едно място паркирането да е отляво, а след това да се мести отдясно. Така броят на местата за спиране нямало да намалява, но пък за сметка на това улицата ще прави завой, което предполага и намаляване на скоростта.

Дървета между паркираните коли

Стандартите предвиждат още при успоредно паркиране по улица, по която тротоарът е тесен (под 2 метра), дървета да се садят не там, където минават пешеходците, а там, където спират колите. Идеята е на всеки 3 до 5 места за паркиране да има "озеленен остров". Там може да бъде посадено дърво, а преди и след пешеходни пътеки растителността да е по-ниска, за да не се пречи на видимостта.


Илюстрация: Столичен общински съвет/"Спаси София"

Има и правила за озеленяването - къде каква растителност може да се засади, а под дърветата да няма тръби и друга инфраструктура, която корените да повреждат или пък да се увреждат дърветата заради липсата на почва.

Контейнерите за отпадъци трябва да слязат от тротоарите при бъдещи ремонти. Идеята е в жилищните квартали да се обособяват специални клетки за тях, а в центъра да се монтират под земята.

Предвижда се още осветлението над пешеходни пътеки да е различно - по-ярко, с по-студена светлина и т.н., за да предизвиква внимание в тъмната част от денонощието. Целта отново е пътна безопасност.

Title Областният управител скоростно прехвърли "Герена" на Столична община:
Задочните обяснения в социалните мрежи около собствеността на стадион "Георги Аспарухов" и комплекс "Герена" продължават. Часове, след като кметът на София Васил Терзиев обяви в пост във Фейсбук, че общината все още формално не притежава спортните съоръжения, тъй като областният управител Стефан Арсов не е завършил процедурата, вторият обяви, че всичко е готово. Това пак стана с публикация в социалната мрежа.

Бъдещето на стадион "Георги Аспарухов" отново е в ръцете на Столична община, твърдят в позиция от Областната администрация на София, в която посочват, че те са изпълнили всички небходими процедури по прехвърлянето. 

Собствеността на стадиона на футболния клуб "Левски" предизвика противопоставяне между областния управител Стефан Арсов и кмета Васил Терзиев.

Още по темата

Столичната община все още чака "Герена" от държавата
19 ноември 2024 18:30

Във вторник Терзиев съобщи, че с "Герена" "не се случва нищо", а "топката е в краката на областния управител", който трябва да поеме следващи стъпки около прехвърлянето на собствеността на стадиона от държавата към Столична община.

От областната администрация обявиха няколко часа по-късно, че "всички стъпки за прехвърляне на собствеността на стадион „Георги Аспарухов“ са надлежно изпълнени от тяхна страна със заповед от вторник, която по компетентност е изпратена към кмета Васил Терзиев и кмета на район "Подуяне" за изпълнение".

"Като кмет на София от вече цяла една година Васил Терзиев би трябвало да бъде наясно, че процедурите по прехвърляне на собственост са изключително тромави и отнемат повече от един ден. За негова информация: има процедури като издаване на пазарна оценка, издаване на скици и прочее-спазването на срокове и съгласувателни процедури отнема време", пишат от областната администрация.

Според позицията областният управител Стефан Арсов, който е кадър на ГЕРБ, е изпълнил надлежно и в срок всичко необходимо и сега всичко е в ръцете на Столична община и на кмета Васил Терзиев.

Противопоставянето между кмета и областния управител дойде в резултат на официално съобщение от ръководството на футболния клуб в понеделник, с което съобщиха, че са отправили въпроси към Столична община относно процеса по прехвърляне на собствеността на стадиона.

Още през април Столичната община поиска да придобие спортното съоръжение, а Министерският съвет взе решение в средата на септември. Лидерът на ГЕРБ Бойко Борисов пък беше единственият, който получи благодарност от мажоритарния собственик на "Левски" Наско Сираков за тази стъпка.

В сряда лидерът на ГЕРБ не пропусна възможността да се заиграе с феновете на клуба няколко часа след позицията на областната управа.

"Непрекъснато слушам, че се коментира какво ми било сутрин в главата. Аз не знам тези хора какви качества имат на екстрасенси, как го разбират това?! А всъщност единственото, което си мислех сутринта, като станах, е дали "Левски" в събота ще може да бие, че ни се насъбраха много загуби. Ако това са прогнозирали, значи са били прави", каза той в кулоарите на парламента.

Още по темата

"Имаме ясен план". "Левски" и общината още преговарят за бъдещето на "Георги Аспарухов"
20 октомври 2024 08:46

Въпреки че преди близо два месеца кметът Васил Терзиев обяви, че има ясен план за бъдещето на спортните съоръжения след прехвърлянето им от държавата на общината, към момента официалната информация за този план е повече от оскъдна.В края на октомври Mediapool съобщи, че футболният клуб и Столичната община все още преговарят за вариантите за развитието на комплекс "Герена" и на клубния стадион "Георги Аспарухов".

Изпълнителният директор на генералния спонсор на "Левски" бетинг компанията Palms Bet - Лъчезар Петров посочи пред Mediapool преди ден, че е нужна яснота около собствеността преди да се търсят бъдещи решения, като спонсорите със сигурност ще подпомогнат клуба, но все още обмислят възможностите за това.

Title Радев отново поиска КС да отмени "домовата книга":
Президентът Румен Радев е внесъл ново искане до Конституционния съд с искане да бъдат отменени промените в Конституцията, с които бе въведена т.нар. домова книга. Това е списъкът с длъжности, от които държавният глава трябва да избира служебен премиер, когато му се налага да назначава правителство. Сред тях са председателят на парламента, ръководствата на централната банка и Сметната палата, както и омбудсманът и заместниците му.

Практиката показа, че съставянето на кабинет по този начин е близко до невъзможното. Първо, хората от списъка могат да откажат, което се случи неведнъж. Освен президентът няма възможност да посочи други извън списъка. Така се стигна до назначаването на сегашния премиер Димитър Главчев, който е начело на второ правителство.

Нов съд, нов опит

Въпросните промени в Конституцията вече веднъж бяха атакувани пред КС миналото лято. Съдиите отмениха голяма част от тях, предимно засягащи съдебната система. По въпроса със служебното правителство и домовата книга обаче решение на бе взето като шестима съдии смятаха, че те противоречат на основния закон, а шестима застъпиха становището, че няма проблем. Така до произнасяне не се стигна, което пък е основание за повторно сезиране.

От последното разглеждане се смени част от състава на КС. Президентът назначи двама членове – проф. Сашо Пенов и Невин Фети, негови бивши съветници. От квотата на съдебната власт в КС бе избрана Галина Тонева. Изтече и мандатът на Константин Пенчев, който е избран от парламента.

Още по темата:

Трима нови съдии влязоха в КС. "Домовата книга" пак е на дневен ред

Той напуска съда, но депутатите не са избрали нов член, т.е. КС работи с един човек по-малко. Вероятно в тази ситуация искането на президента има по-големи шансове за успех. Още в деня на церемонията по встъпване в длъжност на новите съдии Радев се закани, че въпросът с домовата книга ще бъде разгледан отново.

И още текстове

В искането си Радев посочва, че лицата от определения списък с потенциални премиери са разнообразни като статут и функции като единственото общо е, че всички се избират от парламента. Проблемът е, че след като се върнат на позициите се (особено в БНБ и Сметната палата) „могат да бъдат поставени под сериозно съмнение, доколкото упражняването им изисква пълно деполитизиране“, пише президентът.

"Назначаването на тези лица за министър-председатели би породило опасения за потенциални конфликти на интереси, както и за безпристрастността и независимостта на тези органи при напускане на длъжността служебен министър-председател. Тези опасения се засилват и от факта, че заемането на поста служебен министър-председател не е ограничено със срок и може да продължи за дълъг период от време", се казва още в искането.

Радев настоява да се отменят и два други текста от основния закон. Единият постановява, че парламентът не прекратява работата си когато правителството подава оставка. Другият е за отпадане на забраната хора с двойно гражданство да бъдат избирани за депутати.

Title България дарява 195 583 лв. за Газа чрез СЗО:
Българското правителство реши да предостави помощ за цивилното население на Газа чрез подкрепа за дейността на Световната здравна организация (СЗО).

На заседанието си в сряда служебният кабинет одобри проект на споразумение за дарителство между СЗО и България за предоставянето на доброволна вноска в подкрепа на дейността на СЗО в Ивицата Газа в размер на 100 000 евро (195 583 лв.).

Още по темата

СЗО се опасява от взрив от полиомиелит в Газа
23 юли 2024 15:51

Решението е в изпълнение на заявения от страната ни хуманитарен принос в рамките на Международната конференция "Призив за действие: Спешен хуманитарен отговор за Газа", проведена на 11 юни 2024 г. в Йордания. Необходимото финансиране ще бъде осигурено от средства по бюджета на Министерството на външните работи, предназначени за помощ за развитие и хуманитарна помощ.

Изборът на международна организация, към която да бъде насочен българският принос, е мотивиран от тежката ситуация в здравния сектор в Газа. 84% от здравните заведения са разрушени и здравната система е в колапс, поради критичния недостиг на лекарства, гориво, медицински персонал и оборудване и нарастващия брой на ранените. Силно ограниченият брой функциониращи здравни заведения и значителният брой на ранените и нуждаещите се от постоянна медицинска грижа лица доведоха до засилено присъствие на СЗО на терен.

Приоритет на оперативния отговор на организацията е увеличаване на капацитета за реагиране при извънредни ситуации; подобряване на достъпа до основни здравни услуги; подкрепа за съществуващите здравни заведения и др. СЗО допринася и за оценката на нуждите от незабавно възстановяване на инфраструктурата в Ивицата Газа и подкрепя проекти с тази цел.

В рамките на възможностите си България е последователна в предоставяната подкрепа за преодоляване на тежката хуманитарна ситуация в Ивицата Газа след началото на кризата в резултата на терористичната атака на "Хамас" срещу Израел на 7 октомври 2023 г. Подкрепяме всички международни усилия, насочени към облекчаване положението на цивилното население в Газа и към увеличаване на хуманитарните доставки, казаха от правителствената пресслужба. 

Title Правителството отпуска допълнително 27.7 млн. лв. за лечение на деца:
Служебното правителство отпусна допълнително 27 731 200 лв. на Министерството на здравеопазването, които то да преведе като трансфер на Здравната каса за лечението на деца. Става въпрос за лечението на деца в чужбина, както и за лечение в български болници с нерегистрирани в страната лекарства, които се финансират по линия на закрития Фонд за лечение на деца.

В последните години по това перо има системен преразход, тъй като се финансират все повече нерегистрирани у нас скъпи терапии за все повече деца. Освен това започнатото лечение на децата се продължава и след навършването на пълнолетие.

Още по темата

Лечението на редки болести няма да се спира след 18-годишна възраст
3 април 2024 15:04

В тазгодишния бюджет бяха заделени 72.1 млн. лв. за финансиране на дейности, покривани по линия на бившия фонд за лечение на деца, но средствата свършиха през октомври. Тъй като става въпрос за лекарства за онкологични и редки болести за малко на брой пациенти, производителите им предпочитат да не се регистрират по общия ред и да връщат отстъпки в бюджета на НЗОК, а да продават лекарствата си под формата на изключение, избягвайки ценовата регулация.

Засега здравните власти не са намерили решение как да осигурят лекарствата при по-изгодни за здравния фонд условия.

От Министерския съвет съобщиха, че с отпуснатите допълнителни средства "ще се осигури адекватно, ритмично и своевременно финансиране на дейностите, които по закон са определени като държавна отговорност и ще се предотврати създаването на социално напрежение и натиск".

Title "Консервна фабрика В. В. Путин": Руският президент не се е появявал публично от 2 седмици:
Руският президент Владимир Путин за последно се е появил публично преди почти две седмици. След това Кремъл е започнал да създава видимост за работата на държавния глава с помощта на "консервирани" съобщения за негови срещи, които всъщност са се състояли няколко седмици или дори месеци по-рано. На това обръща внимание телеграм каналът Faridaily в публикация, озаглавена "Консервна фабрика "В. В. Путин"".

Практиката на "отложени" публикации за срещите на Путин или "консерви", както ги наричат журналистите, не е нова: тя редовно се използва от Кремъл, за да покаже непрекъснатост в работата на президента. Но напоследък времето между реалните срещи и публикуването на информации за тях се е увеличило значително. Освен това в Кремъл изглежда са престанали да следят за сроковете на годност на тези информации, отбелязва Faridaily.

Така от Кремъл съобщиха, че на 12 ноември Путин се е срещнал с ръководителя на фракцията "Единна Русия" в Държавната дума Владимир Василиев. На срещата Путин казва на Василиев, че партията му "участва активно" в изготвянето на бюджета, въпреки че бюджетът е бил внесен в Държавната дума на 30 септември и одобрен на първо четене още на 24 октомври.

За работата по бюджета и подкрепата му на първо четене Путин разговаря с ръководителя на фракцията "Нови хора" Алексей Нечаев. Според съобщението на Кремъл срещата се е състояла на 19 ноември, но по това време бюджетът вече е приет на второ четене - още на 14 ноември. Освен това, както отбелязва Faridaily, на 19 ноември Нечаев е посетил изложба в Държавната дума и на снимката от нея той изглежда съвсем различно в сравнение със съобщението, представено от администрацията на президента.

Подобна история се е случила и с лидера на фракцията на ЛДПР Леонид Слуцки: той е говорил в Държавната дума в деня, когато според версията на Кремъл се е състояла срещата му с Путин. Освен това, според официалната информация, Слуцки е разговарял с Путин приблизително по същото време, когато е била речта му в долната камара на парламента.

Според източници на Faridaily забавянето на публикуването на "консервирани" материали от срещите на Путин на уебсайта на Кремъл вече е достигнало два месеца. В същото време самият Путин за последно се появи публично на 7 ноември на Валдайския форум.

Изчезването на Путин от публичното пространство се случва на фона на ескалацията около Украйна. Президентът на САЩ Джо Байдън разреши на Киев да нанася удари с голям обсег на руска територия с американски ракети ATACMS. След това някои страни от ЕС също позволиха на Киев да използва техните оръжия, за да нанася удари дълбоко в руска територия.

Дори прессекретарят на президента Дмитрий Песков може да не знае за местонахождението на Путин, допуска Faridaily. В отговор на решението на Байдън Путин подписа актуализирана ядрена доктрина, която позволява използването на ядрено оръжие в случай на атака срещу Русия с помощта на дронове и крилати ракети. Няколко часа преди публикуването ѝ обаче Песков заяви, че корекциите в документа "все още не са формализирани".

Title Пеевски получи медал от Украйна:
Делян Пеевски бе отличен с медал за особени заслуги към украинския народ от председателя на Върховната рада в Украйна Руслан Стефанчук, съобщиха от пресцентъра на формацията му ДПС –Ново начало.

Медалът му е бил връчен от Н.Пр. Олеся Илашчук, посланик на Украйна в България.

Тя е благодарила за подкрепата на Пеевски по време на 1000-та дни от руската агресия в Украйна, съобщиха от партията.

Засега няма информация от посолството на Украйна у нас.

През последните месеци санкционираният от САЩ и Великобритания за корупция Делян Пеевски се опитва да влезе в образа на "евроатлантик №1" в България.

ДПС заедно с ГЕРБ и ПП-ДБ подкрепяха системно оказването на военна помощ за Украйна.

За това в края на миналата годин президентът на Украйна Володимир Зеленски благодари във видео разговор на Кирил Петков, Бойко Борисов и Делян Пеевски за помощта.

Тогава Пеевски посочи, че трите формации полагат всички усилия, "въпреки огромната съпротива на някои проруски среди в България", да оказват максимална подкрепа на Украйна.

По време на визитата на Зеленски у нас миналата година той се срещна и с представители на ДПС, сред които бе и Пеевски.

Миналата година и лидерът на ГЕРБ Бойко Борисов бе отличен от Украйна с почетен знак на Министерството на отбраната.

Title The Guardian готвят стачка заради продажбата на The Observer на губещ стартъп:
The Guardian се готви за стачни действия, след като журналистите гласуваха с огромно мнозинство за предприемане на подобни действия. Негодуванието им е срещу плановете за продажба на The Observer на губещ стартъп.

Почти 93% от членовете подкрепиха стачни действия при гласуването на повече от 600 служители, членове на Националния съюз на журналистите (NUJ) във вторник.

Изданието на хартия може да отиде в историята

Гласуването означава, че The Guardian е изправен пред перспективата за масово напускане, което може да го принуди да спре изданието си на хартия. NUJ трябва да даде двуседмично предизвестие за стачните действия, което означава, че първата стачка може да се проведе в началото на декември. Профсъюзът ще се събере в сряда, за да реши какви действия да предприеме.

Така или иначе резултатът от гласуването недвусмислено показва високите нива на недоволство сред служителите на Guardian Media Group (GMG), след като компанията разкри, че води ексклузивни преговори за продажбата на The Observer на Tortoise Media, новинарски стартъп, основан от бившия шеф на BBC News Джеймс Хардинг.

NUJ обвини Scott Trust, фонда с капитал 1.3 млрд. лири, който е собственик на вестникарските заглавия, в "предателство" и гласува вот на недоверие на ръководството му. Въпреки това синдикалните лидери заявиха, че стачките могат да бъдат избегнати, ако компанията прекрати дискусиите с Tortoise.

Служителите се надяват, че резултатът от гласуването ще принуди шефовете да направят обрат в продажбата или да постигнат някакъв компромис.

Мишел Станистрит, генерален секретар на NUJ, заяви по-рано този месец:

"Членовете ни остават отворени за преговори за модернизация, но това не трябва да се прикрива в рамките на ексклузивни преговори с недостатъчна яснота относно предложенията."

Говорител на Guardian заяви: "Ние признаваме силата на чувствата относно предложената продажба на The Observer. Знаем, че потенциалната промяна е обезпокоителна и оценяваме желанието на членовете на NUJ да изразят мнението си.

"Нашият приоритет е да направим това, което е правилно за The Guardian и The Observer, така че двете издания да продължат да насърчават либералната журналистика и да процъфтяват в една предизвикателна медийна среда. Ще продължим разговорите си с NUJ."

Какво предлага купувачът

Джеймс Хардинг се опита да разсее опасенията относно предложената от него сделка, която има за цел да съчетае обхвата на марката на най-стария неделен вестник в света с дигиталната журналистика на Tortoise. Той обеща да инвестира 25 млн. паунда през следващите пет години и обеща да запази всички 70 служители на Observer при съществуващите им условия.

Журналистите обаче изразиха загриженост относно начина на отделяне на The Observer от The Guardian, като се има предвид високата степен на припокриване на двете издания. Те също така поставиха под въпрос финансовата устойчивост на Tortoise, който е загубил 16.3 млн. паунда от стартирането си през 2018 г. Смята се, че Джеймс Хардинг е осигурил подкрепа от инвеститори, сред които милиардерското семейство, стоящо зад веригата за пилета Nando's, и династията, която притежава модния гигант H&M. Гари Лубнер, дарител на южноафриканските лейбъристи, който преди това ръководеше Auto Glass, също ще осигури финансиране.

Все още обаче не е сигурно колко пари всъщност са осигурени. По време на разговори Джеймс Хардинг призна, че всъщност цели да набере 20 млн. паунда нов капитал, а други 5 млн. паунда ще бъдат инвестирани от бъдещи печалби. The Telegraph разкри, че две групи потенциални купувачи са се обърнали към управителния съвет на Guardian Media Group (GMG), за да изразят интерес към подаване на конкурентни оферти. В същото време гневът на служителите вече е насочен към шефовете на The Guardian, които те обвиняват, че се опитват да прокарат сделката въпреки широко разпространената опозиция.

В имейл до служителите по-рано този месец Анна Бейтсън, главен изпълнителен директор на Guardian Media Group (GMG), защити потенциалната сделка, като заяви, че тя ще създаде "по-устойчива бизнес стратегия за The Observer. Тя и предупреди, че предстоят "трудни решения", ако сделката не се осъществи.

Title Отново няма кандидати да подменят два от хидроагрегатите на ПАВЕЦ "Чаира":
Нито един кандидат не е подал оферта за участие в обявената през септември от "Националната електрическа компания" обществена поръчка за доставка на два нови хидроагрегата за авариралата преди две години помпено-акумулираща водно-електрическа централа (ПАВЕЦ) "Чаира". Това става ясно от регистъра на Агенцията за обществени поръчки.

Срокът за кандидатстване беше 15 ноември.

Това е втората подобна поръчка, която се проваля. Първата бе за доставка само на един хидроагрегат, който да подмени единия от най-тежко пострадалите генератори, и стойността ѝ беше 53.5 млн. лв. Въпреки проявения по думите на шефа на НЕК Мартин Георгиев интерес от световни компании, през юни нито една от тях не се яви в търга. Тогава "Националната електрическа компания" (НЕК) взе решение да обяви поръчка за два нови хидроагрегата, тъй като анализи показали, че е по-добре да смени още един генератор, отколкото да се ремонтира. Прогнозната стойност на оборудването бе 220.5 млн. лв. с надеждата, че по-големият обем на поръчката и стойността ѝ ще привлекат кандидати.

Оказва се, че това не е е сработило и така отново съдбата на половината мощност от ПАВЕЦ "Чаира" остава неясна.

В момента се ремонтира единият от повредените при тестове след рехабилитация хидроагрегати. Преди време от НЕК обявиха, че очакванията са съоръжението да бъде пуснато в експлоатация в началото на 2025 г., а след това да се поправи другият хидроагрегат, който беше част от рехабилитационната програма, изпълнявана от австрийския консорциум ABB-Voith, и той да заработи през 2026 г. Всеки от тези два допълнителни ремонта струва по 5 млн. лв.

Не е ясно какво ще предприемат НЕК и Министерството на енергетиката за другите два хидроагрегата – 1 и 4, които също са извън строя.

НЕК в момента разполага с държавни гаранции за финансиране от 80 млн. лв. за ремонтиране на ПАВЕЦ "Чаира", а към сумата за догодина се предвижда да се прибавят още 75 млн. лв., както реши служебното правителство през октомври ,

През октомври правителството реши в бюджета за догодина да се запишат още 75 млн. лв. държавни гаранции за заем за ремонта на хидросъоръжението.

ПАВЕЦ "Чаира" не работи от март 2022 г., след като по време на тестово натоварване на ремонтиран агрегат той аварира тежко. Макар другият да бе в готовност за пуск, това не стана от мерки за сигурност до приключване на разследването за инцидента. Неговите изводи бяха, че причината за аварията е силна амортизация на ключови съоръжения от хидроагрегата, умора на метала и прекомерна експлоатация. Другите два от общо четирите хидроагрегата – всеки с 216 МВ мощност, и без това не работеха, заради нужда от рехабилитация.

През септември тази година при посещение на служебния енергиен министър Владимир Малинов в Япония и негова среща с проектанта и изпълнител на "Чаира" – компанията "Тошиба", тя обеща да извърши бърз ремонт на единия от двата хидроагрегата извън обсега на договора с ABB-Voith. Тогава Малинов обяви, че за целта ще се подпише директен договор с "Тошиба", но не коментира финансовите му параметри и евентуално търсени срокове на изпълнение. Не е съобщавано нищо повече по този въпрос. Самата "Тошиба", която се очакваше да се яви както в първия провален търг, така и в сегашния, всъщност не стори това.

Обяснението за липсата на интерес в първата процедура беше, че е за малка стойност, поради което бе стартирата втората за четворно по-голяма сума за два хидроагрегата, вместо за един. 

При сегашното положение не е ясно какво ще предприеме НЕК, а хидросъоръжението явно скоро няма да заработи с пълната си мощност.

ПАВЕЦ “Чаира“ е най-голямата помпено-акумулираща ВЕЦ в Югоизточна Европас ключова роля за сигурността и балансирането на електроенергийната система.

Системата става изключително важна заради множеството проекти за производство на слънчева енергия, които генерират големи излишъци от електроенергия през деня. Съоръжението се захранва се с водите на язовир “Чаира“ в помпен режим, като водата се качва до язовир “Белмекен“. През нощта водата се спука обратно до “Чаира“ в генераторен режим, произвеждайки ток. Геодезичният пад до долния изравнител - язовир “Чаира“ - е 689 м.

Title Прокуратурата няма правомощия да провери казуса със сградата за Пеевски:
Прокуратурата не може да провери законността на процедурата, след която за партийна централа бе отдадена сградата на ул. "Врабча" 23, в която доскоро се помещаваха три държавни агенции. Това става ясно от съобщение на държавното обвинение. Причината е, че вече нямат правомощия за "надзор за законност", се казва в изявлението.

Сигналът до главния прокурор Борислав Сарафов бе подаден от депутати от ПП-ДБ. В отговора си обаче той заявява, че след последните промени в Конституцията, подкрепени именно от ПП-ДБ прокуратурата не може да проверява решения на други държавни органи. В случая става дума за Министерския съвет.

Изнасяне по спешност

Сградата на ул. "Врабча" 23 бе централа на НДСВ преди повече от десет години. След това там се нанесоха поделения на три държавни служби – НАП, агенцията по инвестициите и агенцията за приватизация. Няколко дни след последните избори обаче се разбра, че на служителите е казано, че трябва да се изнесат по спешност. Последва скоростно опаковане на документи и мебели и организация с фирми по преместване.

Още по темата:

Три институции се изнасят по спешност, за да има Пеевски партийна централа

Причината е решение на правителството, според което сградата се дава за нуждите на ДПС. Очаква се там да се нанесе фракцията на Делян Пеевски "ДПС-Ново начало".

Всичко е наред

Според служебния премиер Димитър Главчев е спазена напълно законовата процедура. По принцип парламентарните партии имат право на държавни и общински имоти, които да позлват за своя дейност. В случая проблемът идва от това, че процедурата е задействана светкавично и без яснота към ще бъдат пратени трите държавни служби.

По този въпрос оправданието е, че самите агенции са заявили, че помешенията не им трябват. Доколко това е вярно е друга тема. Факт, че спешното преместване завари служителите неподготвени.

Още по темата:

Бивш областен управител: Договорът за наем на централата на ДПС е изтекъл през 2006 година

Страхове

От враждуващата с Пеевски фракция около Ахмед Доган заподозряха, че ще бъде направен опит те да бъдат изгонени от централата им на бул. „Александър Стамболийски“, тъй като партийните сгради стават много. Засега такива опити не са правени.

Междувременно обаче се разбра, че договорът за ползване на имота на бул. „Стамболийски“ е изтекъл още през 2006 г. От тогава ДПС плаща обезщетение на държавата за това, че го ползва. Сумата е символична – малко над 1000 лв. месечено.

Title Всички разходи за "Оръжията и човекът" вече са покрити от продадени билети:
Всички разходи за спектакъла "Оръжията и човекът" вече са покрити с приходите от продадените билети. Продадените билети, включително тези за предстоящите до края на януари 2025 г. представления, са в размер на 277 830 лева, а загубите – 77 890 лева, съобщиха от Народния театър.

В споменатия приход от 277 830 лева от продажба на билети влизат и 20 015 лева, които се наложи Народният театър да върне на публиката, която беше възпрепятствана да влезе в салона от "мирния" протест във вечерта на премиерата.

"Така щетата за театъра се равнява на 77 890 лева, които бихме получили, ако върху тези продадени билети се начисли и субсидията от страна на Министерството на културата", коментират от Народния театър.

По думите на мениджърския екип на културния институт интересът към пиесата е голям. Това според тях води до заключението, че "публиката вече даде своя отговор дали "Оръжията и човекът" има или няма място в репертоара на театъра". Доколко театралният продукт е успешен се определя не само от оценката на публиката, но и от приходите, които той е донесъл.

"В случая с "Оръжията и човекът" отбелязахме рекорден темп на продажбите още след първите три представления през ноември. Както съобщихме и преди седмица, билетите за следващите четири дати – 26 и 27 ноември, и 8 и 13 декември, са разпродадени", припомнят от културния институт.

Свободни места за "Оръжията и човекът" до края на годината засега има само в новогодишната вечер – 31 декември 2024 г. През 2025 г. планираните представления са на 16 и 17 януари.

Още по темата

"Патриоти" организираха безредици пред Народния театър, не пуснаха зрителите и провалиха спектакъл
7 ноември 2024 21:50

Спектакълът предизвика силни реакции в началото на ноември. Противниците му решиха, че той обижда българския народ, което по никакъв начин не се потвърждава от съдържанието на пиесата.

На премиерната дата немногобройна, но буйна, силно мотивирана и очевидно добре подготвена група, претендираща че е водена от "патриотични" подбуди, организира безредици пред Народния театър "Иван Вазов". Зрителите бяха възпрепятствани да влязат в залата. Протестът срещу пиесата на практика провали премиерата на "Оръжията и човекът".

Колко "струва" Малкович?

Възнаграждението на прочутия актьор и режисьор Джон Малкович за поставената у нас пиеса по думите на екипа на Народния театър е многократно покрит от приходите на представлението. То представлява 0.53% от разходите за възнаграждения на театъра. Каква точно е сумата обаче театралите не посочват.

"Хонорарът на Джон Малкович е колкото на всеки гостуващ режисьор, заявяват от най-голямата ни трупа. Въпреки че сумата не представлява сензация, обявяването ѝ би ни поставило в неетична, неудобна и вероятно юридически уязвима ситуация …", посочват от Народния театър.

Бюджетът

От театъра оповестиха и данни относно бюджета и финансовото си състояние.

В изявлението си от там посочиха, че за периода от 2011 г. (когато е въведена системата за финансиране на държавните културни институти и прилагането на делегиран бюджет) до 2024 г. методиката за преизчисленията на средствата търпи промени, както по отношение на компонентите, така и на периодите за извършване на преизчисление на полагаема субсидия.

Според мениджърския екип на театъра при компетентното коментиране на финансовото състояние на който и да е български театър, трябва да се има предвид, че бюджетът се изчислява за период 1 януари до 31 декември, а сезонът на организациите е от 1 септември до 31 юли.

"В началото на новия сезон обичайно се трупат повечето разходи поради работата по нови спектакли, а приходите се засилват с наближаване на премиерите на същите. Това не е новина, а факт вече 13 години поради методиката на финансиране. Друго твърдение за финансовото състояние на НТ е опит за подвеждане на публиката", обясниха от културния институт в отговор на коментари в публичното пространство, според които първата трупа на България е затруднена финансово.

От Народния театър заявиха, че към 31 юли 2024 г. (края на театрален сезон 2023/2024) извършените разходи на театъра са в рамките на предоставения утвърден първоначален бюджет за 2024 година.

Екипът на културния институт допълни, че поради спецификата и особеностите на дейността на сценичните културни институти, театралните сезони обхващат два отчетни периода (две календарни години), като резултатите от 2023 г. са напълно покрити към 30 юни 2024 г.

"Реализираните приходи от началото на 2024 г. до момента са над 2 400 000 лева, като от тях приходите от началото на октомври и ноември, са над 560 000 лева", съобщиха още от Народния театър.

Title Русия е разпространила фалшиво предупреждение за предстоящ въздушен удар, западни посолства в Киев затвориха врати:
Русия организира "масирана информационно-психологическа атака" срещу Украйна, като разпространи фалшиво предупреждение, уж от украинското военно разузнаване, за предстоящо масирано въздушно нападение, съобщи най-голямата разузнавателна агенция на Киев, цитирана от Ройтерс.

"Съобщение за "особено масиран" ракетен и бомбен удар по украински градове днес се разпространява чрез приложения и социални мрежи. Това съобщение е фалшиво и съдържа граматически грешки, характерни за руските информационно-психологически операции", се казва в изявление на Главното управление за разузнаване на Украйна.

В същото време украинското външно министерство разкритикува затварянето на няколко западни посолства на основание потенциален риск от масирани руски удари. Киев заяви, че от началото на руската инвазия през 2022 г. тези заплахи са всекидневие.

"Заплахата от удари [...], за съжаление, е всекидневна реалност за украинците повече от хиляда дни", каза говорител на украинското външно министерство в изявление, цитирано от Франс прес, призовавайки Запада да не подклажда "напрежението" със затварянето на посолствата си.

Посолствата на САЩ и някои други западни държави в Киев заявиха, че ще останат затворени днес от съображения за сигурност, след като американската дипломатическа мисия заяви, че е получила предупреждение за потенциално значителна руска въздушна атака срещу украинската столица, предаде Асошиейтед прес.

Предпазните мерки бяха предприети, след като руски официални лица обещаха отговор на решението на американския президент Джо Байдън да позволи на Украйна да нанася удари по цели на руска територия с произведени в САЩ ракети - ход, който разгневи Кремъл.

Посолството на САЩ заяви, че затварянето и предупреждението за атака са издадени в контекста на продължаващите руски атаки с ракети и дронове срещу Киев и очаква бързо възстановяване на редовната си работа.

Италианското, испанското и гръцкото посолство също затвориха врати за граждани днес, но правителството на Великобритания заяви, че посолството му остава отворено.

Представителството на ЕС в Киев ще продължи работа днес, съобщи говорител на Европейската комисия на пресконференция в отговор на въпроси. Той отбеляза, че представителството е предприело допълнителни мерки за сигурност.

Представителството разполага с необходимата защита, каза говорителят. Той поясни, че държавите от ЕС сами преценяват дали техните посолства в Киев да останат отворени.

Title Депутатите пак не избраха шеф на НС, 19 гласа не стигнаха на Силви Кирилов (видео):
Провали се и четвъртият опит да бъде избран председател на 51-ото Народно събрание. Така десет дни след като положиха клетва, депутатите остават да циклят в първото си заседание, което ще възобновят в петък с пети опит да си изберат председател.

При досегашните три неуспешни опита кандидатите за поста бяха петима: Рая Назарян (ГЕРБ), Андрей Цеков (ПП-ДБ), Петър Петров ("Възраждане") и Наталия Киселова (БСП). В края на миналата седмица ИТН смени Николета Кузманова със Силви Кирилов, който като най-възрастния народен представител и в момента председателства парламента.


"Продължаваме промяната-Демократична България" решиха да дадат шанс на този компромисен вариант и оттеглиха номинацията си за шеф на НС. Изразиха готовност за подкрепят Силви Кирилов от ИТН за временен председател, за да може парламентът все пак да заработи.


Въпреки сложните отношения и скандали между ПП-ДБ и ИТН в предходните парламенти, в момента те са в един лагер, след като ИТН подкрепи декларацията на ПП-ДБ за санитарен кордон около Делян Пеевски и формацията му ДПС-Ново начало.

ГЕРБ, "Възраждане" и БСП обаче не се отказаха от досегашните си номинации за председател на НС.


Така се стигна до четвъртото гласуване сряда, когато до балотаж стигнаха Рая Назарян от ГЕРБ-СДС и Силви Кирилов от ИТН. След поредица от гласувания и прегласувания подкрепата за Кирилов нарасна до 101 депутати от 5 различни политически фракции - ПП-ДБ, Възраждане, АПС, ИТН и МЕЧ.


Изборът на Кирилов обаче се провали, заради разнобоя в групата на ПП-ДБ - 17 бяха "за", един "против", а 19 "въздържал се". Причината е, че "Демократична България" ("Да, България" и ДСБ) предварително бяха обявили, че няма да гласуват за председател заедно с "Възраждане", които пък подкрепиха Силви Кирилов на балотажа (позицията на ДБ вижте тук).


Той събра 101 гласа "за", а му бяха нужни поне 120, защото според процедурните правила е избран този, за когото гласуват повече от половината присъстващи, а в гласуването участваха 239 народни представители. Така Кирилов щеше да е избран, ако 19-те от ПП-ДБ или 19-те от БСП не бяха гласували "въздържал се".

До петък ИТН имат време да се опитат да убедят ДБ или БСП да подкрепи Кирилов при насроченото за тогава поредно гласуване.

Ето хронология на днешния парламентарен ден:

13:47 ч. - Няма да има нов опит днес

"След проведените консултации с парламентарно представените партии и коалиции се взе решение за възобновяване на първото заседание в петък - не утре, а вдругиден", каза след почивката Силви Кирилов.

Така се разбра, че е отпаднал обявеният по-рано днес план за поне два опита в ранките на деня.

13:16 ч. - След почивката БСП поиска председателски съвет

Силви Кирилов възобнови заседанието, но веднага след това Борислав Гуцанов от БСП поиска ново прекъсване, за да се проведе председателски съвет между представителите на отделните формации в 51-вото Народно събрание. 

Така беше обявена нова 30-минутна почивка.

12:43 ч. - Асен Василев: Председател може да има, ако ДБ или БСП гласуват "за"

"Това, което видяхме на таблото при последното гласуване показа, че председател на Народното събрание може да бъде избран още днес, ако колегите от ДБ или колегите от БСП преосмислят тяхната позиция", каза в кулоарите съпредседателят на ПП Асен Василев по време на почивката.

"Надявам се разумът да надделее. Силви Кирилов вече има 101 гласа подкрепа. Ако няма разговори за мнозинство или хипотеза в българския парламент и се ходи на нови избори, изборът пред България е Делян Пеевски с купения и корпоративен вот или друг служебен", каза малко преди това Станислав Балабанов от ИТН в куоарите. 

По думите му БСП и ДБ ще трябва да избират. "Разни анализатори и политолози говорят по медиите, че едва ли не БСП е собственост на Пеевски. Не ми се ще да вярвам, че е така", добави той. 

12:29 ч. - Нов опит след почивката

Председателстващият заседанието Силви Кирилов обяви 30-минутна почивка, но след нея ще бъде направен нов опит да бъде избран шеф на НС. При предишните три провалени опита след неуспешното гласуване беше обявявана почивка, за да се разберат политическите сили на коя дата депутатите да се съберат пак.

12:28 ч. - Провал и при балотажа

Не бе избран председател на Народното събрание. Рая Назарян за пореден път беше подкрепена само от групата на ГЕРБ и имаше само 69 гласа "за".

Силви Кирилов събра 101 гласа при прегласуването на номинацията му и не му достигнаха 19 гласа, за да бъде избран, а по 19 депутати от ПП-ДБ и от БСП се въздържаха. "За" гласуваха 17 от ПП-ДБ и целите групи на "Възраждане", АПС, ИТН и МЕЧ. "Против" бяха 23 от ГЕРБ, един от ПП-ДБ, и групата на Делян Пеевски. Въздържаха се 46 от ГЕРБ, 19 от ПП-ДБ и 19 от БСП. 

12:16 ч. - Отново няма избран на първи тур

Нито един от предложените за председател на парламента не събра нужната подкрепа и се преминава към балотаж, който ще е между Рая Назарян и Силви Кирилов. 

Напрежение обаче предизвика това, че при първото гласуване за Кирилов гласува само половината група на ПП-ДБ, а другата половина се въздържа. Причината за това е заявката на ДБ, че няма да гласува заедно с "Възраждане", но от формацията на Костадин Костадинов не подкрепиха Кирилов при първото гласуване. 

12:09 ч. - Депутатите преминават към гласуване

Дебатите приключиха и депутатите преминават към гласуване на четиримата кандидати за шеф на НС - Рая Назарян, Петър Петров, Наталия Киселова и Силви Кирилов.

11:40 ч. - БСП иронизира идеята най-възрастният да стане шеф на НС

"Критерият "най-възрастен" не може да е работещ. По тази логика може да изберем "най-красивия", "най-пълния", "най-слабия". Това не може да бъде обективен критерий. И що за избор правим, щом даже не сме изслушали кандидатите? Даже нямаме пряко впечатление кой може да се справи с тази работа. Целия дебат показва, че ние не избираме председател на Народното събрание, а избираме бъдещия премиер. Наясно ли сме какви качества трябва да притежава, за да управлява цялата държава?", каза и.ф. председател на БСП Атанас Зафиров.

В отговор Тошко Йорданов призова Зафиров да пита Киселова защо най-възрастният открива първото заседание и добави: "Това е решение на бащите на българската съвременна конституция. И е той, защото има най-голям житейски опит".

Йорданов обвини БСП, че се опитва да размие темата с избора за шеф на НС. "Репликите между "Възраждане" и ПП-ДБ, колкото и да са остри, бяха по същество", каза той.

11:20 ч. - За пръв път има дебати преди гласуването 

За първи път има дебати, преди да се пристъпи към гласуване. Партиите си разменят взаимни обвинения. 

Първи думата в залата взе Костадин Костадинов от "Възраждане", който реши да нападне ПП-ДБ. "При една евентуална ваша кандидатура на балотаж и една евентуален подкрепа от нас, ПП-ДБ трябва да гласува с "Възраждане", а те твърдят, че няма да гласуват с нас. Което е разбираемо, защото за нас ПП-ДБ е една токсична формация. Но вие (от ИТН - бел.ред.) ги поставяте пред тежък избор - "Възраждане" или Пеевски. Досега винаги са избирали Пеевски", каза той.

"Целият български народ ни наблюдава как заседание след заседание не можем да изберем дори председател на Народното събрание. Всички добре знаем, че ние нямаме нищо общо с "Възраждане", имаме абсолютно различно виждане за света - те искат да ходят към Русия, ние към Европа. От друга страна ние знаем, че е абсолютен срам е след поредното заседание да няма председател. От "Продължаваме промяната", че единственият вариант това Народно събрание да започне да работи, е да направим всички стъпка назад, да изберем най-възрастния между нас", каза Кирил Петков.

Борислав Гуцанов от БСП пък обяви, че България винаги е била част от Европа. 

"Ще се опитам да намаля градуса на емоцията. Ние от ПП-ДБ се обърнахме към всички вас, да търсим заедно решение, защото парламентът е разпокъсна. Обърнахме се към вас се обединим по един критерии за председател на НС, който е прилаган в историята на парламента.. За да може да започне въртележката на мандатите. Ние направихме това не само с думи, правим го с конкретни действия, не номинирахме Андрей Цеков, който би бил чуден председател на парламента", каза Надежда Йорданова.

От "Възраждане" обаче продължиха с нападките към ПП-ДБ. Ганев каза от трибуната, че след като паднало правителството "Петков", лично Кирил Петков се обадил на Костадин Костадинов да го моли да влезе в управлението на мястото на ИТН. По думите му ПП-ДБ и след това търсили подкрепа от "Възраждане".

В отговор Кирил Петков каза, че ПП-ДБ никога няма да управляват с "Възраждане", защото имат ценностни различия.

11:07 ч. - ИТН предложи Силви Кирилов, а БСП не се отказа от Киселова

От ИТН очаквано предложиха Силви Кирилов временно да остане председател, като подчертаха, че това е опит за консенсусно решение, за да започне 51-вото Народно събрание да работи по същество. "Ако се стигне до балотаж и там са Силви Кирилов и Рая Назарян. Всички, които не гласуват за Силви Кирилов, гласуват за нови избори с премиер Главчев", каза Тошко Йорданов от партията на Слави Трифонов.

От БСП не се отказаха от номинацията на Наталия Киселова и отново я предложиха за шеф на парламента. "Надяваме се да избираме кандидат за председател на Народното събрание, а не бъдещ служебен премиер. И понеже ние избираме председател на НС, не считаме, че има по-подходящ човек от доц. Наталия Киселова", посочи Борислав Гуцанов.

11:06 ч. - ГЕРБ издигна Назарян, а "Възраждане" - Петър Петров

ГЕРБ и "Възраждане", които отказаха да се съгласят с консенсусния вариант за временен председател на Народното събрание, отново издигнаха досегашните си кандидатури - съответно Рая Назарян и Петър Петров. 

11:03 ч. - Започва четвъртият опит за избор на шеф на НС

Преди да се пристъпи  към номинациите на кандидати за председател, Кирилов припомни процедурните правила. Според тях, за да бъде избран даден кандидат за председател, за него трябва да са гласували повече от половината от присъстващите депутати, а в последното гласуване участваха общо 239 души.

11:00 ч. - Заседанието е възобновено 

Председателстващия заседанието доайен Силви Кирилов възобнови първото заседание на 51-вото Народно събрание, което продължава вече 9 дни заради невъзможността да се избере председател на парламента.

В сряда парламентарната група на проруската "Възраждане" ще проведе разговори с част от партиите, но без да включва ГЕРБ, ДПС-Ново начало и АПС. Очаква се ПП-ДБ да откаже да участва в тези разговори.

Каква е процедурата за избор на шеф на НС? 

Първо се дава възможност на отделните политически сили да направят номинации за председател на парламента, след това отделните предложения се подлагат на гласуване по азбучен ред на първите имена на кандидатите. Ще бъде избран този, за когото "за" са гласували повече от половината от присъстващите депутати. Ако при това гласуване няма такъв кандидат, тогава се прави балотаж между номинираните с най-голяма подкрепа. Ако и при балотажа не бъде избран шеф на парламента - гласуването е неуспешно и процедурата трябва да започне отново.

Title Вучич смята, че Путин няма да се поколебае да използва ядрено оръжие, ако има заплаха:
Руският президент Владимир Путин няма да се поколебае да използва ядрено оръжие, ако Москва бъде застрашена, заяви сръбският президент Александър Вучич в изявление пред обществеността снощи, цитиран от националната телевизия РТС.

"Ако Москва е заплашена, достатъчно добре познавам президента на Русия Владимир Путин и мога да кажа, че няма да се поколебае да използва ядрено оръжие“, каза Вучич.

"Очаквам, че действието на ракетите ATACMS в Брянска област в Русия вероятно ще предизвика действия по енергийните обекти и мостове на Днепър“.

Вчера Украйна нанесе удар по арсенал в руската Брянска област с доставени от САЩ ракети АТАКМС, след като Киев получи разрешение от оттеглящата се администрация на американския президент Джо Байдън в навечерието на ден 1000 от началото на войната.

"Знаете, че винаги съм казвал, че като малка страна трябва да се скрием под някой камък, докато не премине бедствието, но не ме е срам да кажа, че смятам, че възможно най-скоро трябва да започнат преговори за примирие, за мир, защото по-нататъшен конфликт ще ни доведе до световна катастрофа“, посочи Вучич, цитиран от БТА.

Той допълни, че Сърбия изобщо не е подготвена за такъв конфликт по отношение на бомбоубежищата. По думите му страната разполага с бомбоубежища с капацитет 257 000 души и ще трябва да се работи върху приспособяване на различни пространства, за да се осигури място за милион, милион и половина души.

Сръбският президент отбеляза още, че Сърбия трябва да се подготви не защото очаква да бъде нечия цел, а защото "ако някой на разстояние от 500 до 1000 км се окаже нечия цел, същото се пише и на Сърбия“.

Той допълни, че е наредил резервите в продоволствие в сръбската войска да бъдат увеличени със 150 процента.

Title Ройтерс: Путин е готов да замрази войната, може да се откаже от пълно завладяване на 4 региона на Украйна:
Руският президент Владимир Путин е очертал контурите на споразумение за Украйна за обсъждане с новоизбрания президент на САЩ Доналд Тръмп, съобщава Ройтерс. Пет източници, близки до Кремъл, казали пред агенцията, че става дума за прекратяване на огъня и замразяване на войната по фронтовата линия.

Според тях Путин може да се съгласи да изтегли войските от някои от окупираните територии, но ще настоява да запази контрола над анексираните региони. Той също така ще настоява Украйна да се откаже от присъединяване към НАТО.

Още по темата

"Войната върви към края си". Киев започна да се подготвя за преговори след завръщането на Тръмп на власт
11 ноември 2024 17:59

Трима от източниците допускат преговори за точното разделяне на четири региона: Донецк, Луганск, Запорожие и Херсон. Въпреки че Путин обяви тези региони за руски, в действителност неговата армия контролира 70-80% от територията, а около 26 хиляди км² все още се държат от украинските войски. Според двама официални представители президентът е готов да се откаже и от малки територии, завзети в областите Харков и Николаев.

Русия окупира 18% от територията на Украйна, включително Крим, 80% от Донбас и 70% от Запорожка и Херсонска област. Под неин контрол са около 3% от Харковска област и част от Николаевска област. Общо това е повече от 110 хиляди км². Украйна все още държи около 650 kм² от Курска област на Русия.

Във вътрешен план, казал един от източниците, Путин може да представи споразумение за прекратяване на огъня, което оставя на Русия по-голямата част от Донецк, Луганск, Запорожие и Херсон като победа, която защитава рускоезичните в Източна Украйна и запазва сухопътен мост към Крим. Бъдещето на самия полуостров не се обсъжда, подчертали всички руски официални лица, интервюирани от Ройтерс.

По-рано този месец Путин каза, че всяко споразумение за прекратяване на огъня трябва да отразява "реалностите" на място, но се опасява, че краткосрочно примирие само ще позволи на Запада да превъоръжи Украйна. "Ако няма неутралитет, тогава е трудно да си представим съществуването на някакви добросъседски отношения... В крайна сметка това означава, че Украйна постоянно ще бъде използвана като инструмент в неподходящи ръце и в ущърб на интересите на Руската федерация", каза той на 7 ноември.

Още по темата

Украйна нанесе първи удар с ракета ATACMS по руска територия, поразен е оръжеен арсенал
19 ноември 2024 12:56

Решението на отиващия си президент Джо Байдън да позволи на Украйна да изстреля американски ракети ATACMS дълбоко в Русия може да усложни и забави всяко уреждане и да втвърди исканията на Путин, казали два източника. На 19 ноември украинските въоръжени сили използваха тези ракети за първи път, за да атакуват руска територия, което Кремъл нарече "сериозна ескалация". Събеседниците на агенцията отбелязали, че ако не бъде постигнато прекратяване на огъня, Русия ще продължи да воюва.

По-рано Тръмп каза, че ще общува директно с Путин, за да се опита да постигне сделка за Украйна, но не даде подробности за това как ще помири воюващите страни. Украинският президент Володимир Зеленски подчерта, че войната ще приключи веднага щом Русия изтегли войските си и върне всички територии в границите от 1991 г.

Още по темата

"Главното са гаранциите за сигурност." Украйна може да пожертва територия в замяна на защита от Русия
14 ноември 2024 16:36

На 14 юни Путин изложи своите условия за незабавно прекратяване на войната: Украйна трябва да откаже да се присъедини към НАТО и да изтегли войските си от Донецка, Луганска, Запорожка и Херсонска област, както и да признае тези региони за руски, заедно с Крим. В същото време президентът е отворен за обсъждане на гаранции за сигурност на Киев, които изключват присъствието на войски на НАТО на украинска земя, казаха служители, запознати със ситуацията.

Попитани как може да изглежда евентуално прекратяване на огъня, двамата източници се позовали на проект на споразумение, което беше почти одобрено през април 2022 г. след преговори в Истанбул. Путин го спомена публично повече от веднъж като възможна основа за сделка.

Title Пеевски иска нови избори, а след това и да управлява:
Санкционираният от САЩ и Великобритания за корупция лидер на ДПС – Ново начало Делян Пеевски поиска свикването на нови избори, след които да поеме управлението на страната в свои ръце.

“Аз искам нови избори, защото трябва да има мисъл за хората, тези вътре (в сегашния парламент) не мислят за хората. Нека да дойдат изборите и хората да изберат някой ясно да управлява България и да има воля. Ако изберат нас, ние ще поемем отговорност да управляваме и няма да позволим това смешно нещо, което се случва”, каза Пеевски. 

Той коментира, че битката в пленарна зала е кой да е бъдещия служебен премиер, предвид факта, че председателят на парламента може да заеме тази позиция. 

"Хайде, да го решават (кой да е председател) и да вървим на нови избори. Разбрахме, че ДПС-Ново начало ще ги спечели, това го чухме вътре в залата. Защо толкова се плашат от избори, нека хората да изберат управлението в името на хората. Това вътре е нещастие”, каза той. 

Пеевски твърди, че последните предсрочни парламентарни избори са проведени напълно законнолегитимни, въпреки че почти всички политически сили с изключение на ДПС-Ново начало се обявиха за повторно преброяване на бюлетините, частично или цялостно касиране на вота.

Конституционният съд вече работи по делото за касиране на изборите, което трябва да бъде решено в срок от два месеца.

"Тези, които оспорват изборите защо седят тук. Да стават и да отиваме на избори. Хайде да ги видим. Стига сме бълнували нещата по кабинетите. Да стават и да отиваме на избори. Който иска да е премиер, който иска да е вътрешен министър, хайде да ги видим”, каза Пеевски.

“Да излизаме и хората да решат и да изберат един, който да поеме отговорност за България и да управлява. Ако сме ние, ще го направим", допълни той.

Фракцията на Пеевски е четвърта политическа сила в парламента с 11.5% подкрепа, оставяйки зад себе си “Алианс за права и свободи” на Ахмед Доган.

Резултатите от изборите предизвикаха сериозни съмнения за голям процент на купен и контролиран вот. ПП-ДБ директно обяви, че резултатът на "ДПС - Ново начало" е постигнат с купен и контролиран вот.

Title Байдън одобри доставката на противопехотни мини на Украйна:
Президентът на САЩ Джо Байдън одобри доставката на противопехотни мини за Украйна, което може да засили отбраната на въоръжените сили на Украйна в Донбас, съобщиха източници от администрацията пред The Washington Post.

"Русия атакува украинските позиции на изток, въпреки загубите, които понася. <…> Все повече и повече селища могат да паднат. Тези мини са създадени специално за борба именно с това", каза един от събеседниците на изданието. Той добави, че мините, комбинирани с други оръжия, които САЩ са предоставили на Украйна, ще допринесат за "по-ефективна защита“.

Друг източник на вестника отбеляза, че Киев ще получи "неустойчиви" мини – такива, които в крайна сметка се самоунищожават или губят заряд на батерията, което ги прави неактивни и потенциално безвредни за цивилните. Събеседникът подчерта, че украинските военни са се ангажирали да не поставят мини в гъсто населени райони. В същото време САЩ са разрешили използването им само в рамките на международно признатата територия на Украйна.

Още по темата

Байдън разреши на Украйна удари срещу Русия с ракети с голям обсег
17 ноември 2024 21:52

Байдън отдавна отказва да достави противопехотни мини на Киев, но през последните седмици Белият дом е "силно загрижен" за напредъка на руските войски в Донбас и вижда "спешна необходимост" да спре това настъпление.

Пентагонът каза, че предоставянето на мини е "една от най-полезните стъпки, които администрацията на Джо Байдън може да предприеме, за да забави напредъка на Русия".

Съгласно Отавската конвенция на ООН противопехотните мини са забранени за използване или складиране. САЩ, както и Русия, не са сред 164-те страни, подписали конвенцията, но Украйна я ратифицира през 2005 г. Според условията на конвенцията държава, която я е одобрила, не може да се оттегли от договора до края на въоръжения конфликт, в който участва.

По-рано членът на Института на ООН за изследване на разоръжаването (UNIDIR) Марк Хизни заяви, че Украйна и Русия използват противопехотни мини на бойното поле. Украинското министерство на отбраната отрече това, като настоя, че Киев спазва всички международни задължения.

Title Промяната на ядрената доктрина на Русия е само риторика, заяви френският външен министър:
Френският външен министър Жан-Ноел Баро определи днес решението на руския президент Владимир Путин да намали прага за ядрен удар като чиста “риторика“, предаде Ройтерс.

Разширяването на условията за евентуално използване на ядрени оръжия от страна на Русия „е само риторика“, а страните, подкрепящи Украйна, не трябва да „се оставят да бъдат сплашвани“, каза Баро, цитиран от Франс прес, в интервю за телевизионния канал „Си нюз“.

Запитан за евентуално руско участие в неотдавнашното повреждане на два телекомуникационни кабела в Балтийско море в рамките на две денонощия, Баро отговори, че „това няма да е за първи път“, но посочи, че очаква резултатите от текущото разследване. „Агресивността на Путин ни засяга пряко“, добави той.

Френският външен министър каза още, че разрешението, за което редица медии казаха, че е било дадено от САЩ на Украйна да използва американски ракети с голям обсег на действие за нанасяне на удари по военни бази в Русия, от които се извършват нападения срещу украинска територия, е „принцип на законна отбрана, залегнал в международното право“.

Title Борисов призна: Чака се служебно правителство да оправи 18-милиардна дупка в бюджета:
"Всички знаят за 18 милиарда лева дупка в бюджета и всички чакат да има някакво служебно правителство, което да понесе ударите на хаоса и какафонията“, призна лидерът на ГЕРБ Бойко Борисов в сряда

“Ще има реални протестни действия, а не някой през интернет да ги управлява и да се хвали след това. Говорим за реални протести на полицаи, на военни, на лекари, учители, днес на таксиметрови шофьори. Хората няма да търпят да си говорим за едно, за второ или за трето.“, прогнозира Борисов

Той допълни: “Да не мислите, че на президента Радев му се прави партия (в тази ситуация)“

По неофициална информация на Mediapool Борисов е бил уведомен от служебната министърка на финансите Людмила Петкова за дупката в бюджета още преди изборите.

Самата Петкова продължава да дава откъслечни и неясни обяснения как смята да запълни дупката в Бюджет 2025 г., която наистина се очертава да бъде около 18 милиарда лева. Това около 9% от БВП.

България трябва да сведе бюджетния дефицита до приемливото за повечето парламентарни сили ниво от 3% от БВП (около 6.5 млрд. лв.). Основната цел на Петкова ще е намери допълнителни бюджетни приходи за около 10-12 милиарда лева, защото никой не допуска свиване на прогнозираните разходи.

От 1 януари значително увеличение на заплатите се очаква в армията и полицията.

Въпреки съветите на експерти, че правилните мерки са в посока свиване на разходите, Петкова ще заложи предимно на увеличаване на приходите (с около 9 млрд. лв.), но без вдигане на основните данъци - ДДС, данъка върху доходите и корпоративния данък.

Сред основните приходни мерки, обмисляни от Петкова, е данъчна амнистия, от която се очаква фискът да събере 3.9 млрд. лв. за една година. Амнистията включва две мерки - едната възможност е за доброволно внасяне на декларирани, но просрочени задължения, лихвите по които ще бъдат опростени.

Другата е опрощаване на глобите за физическите лица, които решат да обявят доходи от последните 5 години, които досега не са декларирали пред НАП.

Допълнителни приходи може дойдат и по линия на два нови данъка - върху свръхпечалбите на банките и върху добива на подземни богатства. БНБ вече се обяви срещу налагане на нов данък върху банките, защото той може да се отрази на банковите резерви.

Друга приходна мярка е изтеглянето напред на увеличението на акциза върху цигарите - наведнъж, от 1 януари 2025 г., ще влязат в сила предвидените стъпки както за 2025, така и 2026 г. Все още се обмисля дали ДДС върху хляба да остане 0%, но за останалите временно намалени ставки е заложено връщането им на 20% - това се отнася основно до ставката за ресторантите и кетъринга.

Министърът на финансите посочи, че бюджетът за следващата година не предвижда и премахване на Covid добавките към пенсиите. Предлага се обаче да отпадне начисляването на добавката Covid-19 от 60 лева към всяка новоотпускана пенсия.

Една от малкото разходни мерки ще бъде смекчаване на бюджетния ефект от ръста на заплатите в сектор "Сигурност". Заплатите в МВР и Министерството на отбраната могат да бъдат увеличени поетапно, а не наведнъж, стана ясно още от думите на Людмила Петкова. Това значи увеличение с около 10%, а не предвидените към момента около 30-50%.

Title Мария Габриел става шеф на института на Европейската народна партия:
Мария Габриел ще бъде назначена за председател на Института "Робер Шуман" на Европейската народна партия, съобщи ЕНП, цитирана от Българското национално радио.

Съобщението е направено часове, след като стана ясно, че Габриел няма да бъде назначена за заместник генерален секретар на НАТО. Вместо нея поста зае Радмила Шекеринска, която е бивш вицепремиер и министър на отбраната на Северна Македония.

Назначаването на Габриел в института на ЕНП затваря висящия от половин година въпрос каква позиция може да заеме бившата еврокомисарка, която не успя да получи премиерския пост в България през март т.г.

След като Бойко Борисов разпадна сглобката с ПП-ДБ, той реши да не връща Габриел в Европейския парламент или да я номинира за еврокомисар. Междувременно името на Габриел бе спрягано за високата позиция в НАТО, но тя не бе назначена.

Институтът за развитие на демокрацията в Централна и Източна Европа "Робер Шуман" е основан от ЕНП през 1995 г. Централата му е в Будапеща.

Патронът на института Робер Шуман е бивш френски външен министър, който предлага всвоята знаменита реч на 9 май 1950 г. създаването на Съюз за въглища и стомана между Франция и тогавашната ФРГ. Заради това той е смятан за бащата на ЕС.

Институтът Робърт Шуман (RSI) е европейски образователен център за политици и партии, принадлежащи към политическото семейство на Европейската народна партия (ЕНП).

Докато много партии от ЕНП имат свои собствени фондации и институции за обучение, “Роберт Шумен“ е уникален с това, че се фокусира върху политическо обучение на европейско ниво.

Институтът не работи само с организациите на ЕНП в Брюксел, но и с обучителните институти и фондации от партии-членки както в и извън ЕС.

Title Моторист е блъснал баба и внуче на пешеходна пътека в София и избягал:
Моторист е блъснал възрастна жена с нейното внуче на пешеходна пътека във вторник вечерта в София, а след това е избягал от мястото на инцидента.

Катастрофата е станала на булевард "Акад. Иван Е. Гешов" срещу болница "Свети Иван Рилски". Сигналът е подаден в 19:04 часа.

Жената и детето са откарани в "Пирогов". Шестгодишното момиченце е с контузия на корема и съмнение за комоцио, но след това е изписано за домашно лечение.

67-годишната му баба е с контузия на главата, мозъчно сътрешение и остава за лечение в травматологията.

Полицията казва, че възрастната жена и детето са пресичали правилно на пешеходната пътека. По-късно мотористът е бил арестуван. Той е 19-годишен, а пробите му за алкохол и наркотици са отрицателни.

Title Тръмп избра бившата шефка на федерацията по кеч за министър на образованието:
Доналд Тръмп посочи бившата изпълнителна директорка по на федерацията по кеч Линда Макмеън за бъдещ ръководител на Министерството на образованието, което бъдещият президент на САЩ всъщност иска да премахне.

Тръмп описва Макмеън, бивш президент и главен изпълнителен директор на World Wrestling Entertainment (WWE), като "яростен защитник на правата на родителите".

"През последните четири години, като председател на борда на Института Америка на първо място (America First Policy Institute (AFPI), Линда беше яростен защитник на правата на родителите, работейки усилено, за да даде възможност на децата да получат отлично образование, независимо от това къде живеят или доходите на родителите им", каза Тръмп.

Той допълни, че ще се бори "неуморно" за разширяване на универсалния избор на училище в САЩ.

Преди това Макмеън беше сред кандидатите за министър на търговията. Тя е оглавявавала Администрацията за малкия бизнес в първата администрация на Тръмп и беше основен донор и ранен поддръжник на новоизбрания президент републиканец, когато за първи път се кандидатира за Белия дом през 2015 година.

Макмеън е съосновател и бивш главен изпълнителен директор на франчайза за професионална борба WWE. Тя подаде оставка през 2019 г., за да ръководи про-Тръмп групата America First Action.

Title Шошо с "Отговор на всички въпроси":
Кой ще те спаси, когато целият ти свят отива на кино? Кой ще те обожава? Кой ще те вълнува? Три млади жени търсят отговорите на тези въпроси в новия филм на режисьора Димитър Коцев – Шошо - "Отговор на всички въпроси". Премиерната дата на новото българско заглавие е 22 ноември.

Героините - Сара, Велина и Настя, са много различни една от друга. Всяка от тях желае нещо важно за себе си – адреналин, любов, слава. И трите търсят кой да им помогне да го постигнат. И той се появява – отговорът на всички въпроси – на екрана, в рамките на 97 минути с нотки на комедия, драма и мистерия.

Актьорите са героите

От екипа на филма споделят, че образът на всеки герой следва възможно най-близко характера и опита на актьора, който се въплъщава в него. Актьорите били избрани въз основа на тяхната житейска история и характер. Те дори не са слагали специфичен грим или костюми, а само онова, което използват в собственото си ежедневие.

Самите актьори са напълно въвлечени в процеса на създаване на историята – правят предложения за промени и дават идеи на снимачната площадка. Интересна подробност е, че всъщност в началото на снимките не е съществувала избрана сюжетна линия. Историята се оформила при монтажа.

Велина (Велина Георгиева) е свита и неуверена. Изглежда, че всичко в живота ѝ се случва без нейното участие. Тя попада в странни ситуации и се чуди "откъде ѝ е дошло", но всъщност сама се оказва причината. Велина е готова на всичко, за да постигне успех като актриса, но това я прави лесна жертва за всички манипулатори.

Сара (Сара Драгулева) е лабилна и често манипулативна в отношенията с хората. В моментите, в които усеща, че губи контрол, изпада в трудно управляема невроза. Агресивно търси любовта и не разбира защо не я намира. Тресе се между крайни състояния - радост и смях се редуват с плач и истерия.

Настя (Анастасия Жовтодид) е дива и неуправляема. Тя е експериментатор във всичко – наркотици, секс, нощен живот. Търси екстремните преживявания, но когато я застигнат тя се оказва психически неподготвена за тях. Копнее за пълноценни връзки, но в същото време дълбоко се страхува от тях.

Режисьорът

Димитър Коцев – Шошо е български театрален и филмов режисьор, сценарист, продуцент, писател и преводач.

Българските зрители го свързват най-често с филмите "Маймуна", "Лора от сутрин до вечер" и "Баща ми, майка ми, сестра ми" и сериалите "Четвърта власт" и "Алфа".

Коцев е и автор на романите "Лора от сутрин до вечер" и "Скарида". Работил е и като преводач на творби на Труман Капоти, Том Робинс и Пол Боулс

Шошо е роден през 1971 г. Син е на големия актьор Константин Коцев и филоложката Савина Ковачева. Самият той следва пътя на родителите си и завършва както "Кино и телевизионна режисура" в НАТФИЗ, така и английска филология.  

Title Руски газ под чужд флаг: У нас стана туркменски и пак намира път към Европа:
Руският природен газ намира всевъзможни пътища и начини за достъп в европейските страни, повечето от които официално се отказаха или бяха отказани от него след руската инвазия в Украйна през 2022 г.. Ако не е през Украйна, ще е през Турция. Ако не е по тръба, ще е с танкер по море. Може дори молекулата на руския газ да смени националното флагче и да е предрешена като идваща от друга държава, както сочат данните за българския пазар.

Така на хартия Москва може да наказва неприятелските си държави, които ѝ се опъват на налагането на правилата на плащане на доставките, както стана с България през 2022 г., или смеят да търсят обезщетения заради търговската политика на "Газпром", както се случи преди дни с OMV в Австрия. Европа също може да отчита статистически, че намалява зависимостта си от руския газ. На практика обаче молекулите му са с подвеждащо обозначение за произхода си и повечето търговци нямат никакви скрупули да продават руски газ, маскирайки го като някакъв друг.

След началото на войната в Украйна обемите на руския тръбопроводен и втечнен газ в Европа варират според геополитическата и пазарната конюнктура.

Данните на Евростат сочат, че делът на Русия във вноса на втечнен газ в ЕС спада от 16% през второто тримесечие на 2022 г. на 13% през второто тримесечие на 2023 г., но се връща обратно до 18% за същия период на 2024 г. При тръбния руски газ има значително намаляване на дела му в ЕС - от 29 на сто през 2022 г. до 18 процента през второто тримесечие на настоящата, което обаче е ръст спрямо януари-март 2024 г. Тогава делът на руския газ на европейския пазар е бил 15 процента. Причината да възстанови позициите си е по-ниската му цена.

Руският газ връща позиции в ЕС благодарение и на "Турски поток"

Самият "Газпром" отчита над 15 процента ръст в износа си за Европа за периода януари- октомври 2024 г. Макар че преди дни руският газов монополист спря доставките на австрийската OMV, тези количества се поемат от Словакия.

Още по темата

"Турски поток 2" и руски газ през задната врата. Може ли да го спрем?
30 август 2024 15:27

Руският газ увеличава потока си към Европа през Турция и България и ръстът му от началото на годината е почти четвърт - до 13.66 млрд. куб. м. Спирането на руския газов транзит за Европа през украинското трасе от началото на 2025 г. ще доведе до нови – на пръв поглед странни - размествания на маршрутите и количествата руски газ на европейския пазар.

Самата Европейска комисия е на мнение, че руският газ ще продължи да влиза в Европа през Украйна, но вече не по силата на транзитния договор между "Газпром" и "Нафтогаз", а "на парче" от руски и дори западни доставчици, които ще плащат за резервиране на капацитет през украинската газопреносна мрежа, коментираха неотдавна източници от Главна дирекция "Енергетика" в ЕК пред Mediapool.

Как руският газ "изчезна" от българския пазар

В България от началото на 2024 г. се отчита интересна тенденция относно газовите потоци, захранващи вътрешния ѝ пазар.

Както е известно, през април 2022 г. "Газпром" обяви, че прекратява газовите доставки за България. В следващите две години обаче руският газ продължава да влиза в страната и това се вижда от официалните данни до началото на 2024 г., които отчитат свиване на този внос.

И тогава изведнъж руският природен газ изчезва от сводките на митниците, но Руската федерация остава вносител – обаче не на собствен газ, а на газ, обявен като туркменски.

Справки, предоставени на Mediapool от Националния статистически институт за вноса на газ по страни на произход на суровината и по страни доставчици, показват, че част от количествата, обявени като туркменски газ, всъщност са внесени от Русия.

Още по темата

Опасната мрежа от руски газови потоци в България
2 април 2024 08:44

Не е ясно защо от Русия се внася в България туркменски газ, коментират пазарни участници. Според някои всъщност става въпрос за "ребрандиране" на произхода на руския газ. И възможна причина за този трик е компаниите да се презастраховат, след като в края на 2023 г. българското правителство беше решило да обложи с такса от 20 евро на мегаватчас вноса и транзита на руския газ.

Това намерение на бившия финансов министър Асен Василев се провали заради протест на Унгария и Сърбия, които твърдяха, че така ще бъде оскъпен руският газ, пристигащ до тях по "Турски поток". В крайна сметка парламентът отмени таксата, но газови търговци смятат, че руският газ превантивно "изчезва" от входа на българските газопроводи.

Под митничарския радар

Може да се предполага, че компании, работещи с "Газпром", са обявили руския газ за туркменски. Системата е такава, че в митниците просто се декларира произходът на газа, без да е задължително да се прилагат документи за покупката му от добивното предприятие. Друг проблем е, че руски газ може да се промъква и през Турция, Гърция и Румъния обявен като техен, тъй като според митническите правила, след като суровината веднъж е влязла и е обмитена в съответната държава, тя се води за нейна. Това с особена сила важи за Турция, която също се превърна в значим газов вносител в България.

A Flourish connections globe

За първите шест месеца на 2024 г. руският газ изчезва от данните на статистиката като произход, но Русия остава като държава партньор с осигурени от началото на годината до края на юни 1.765 мл. МВтч от общо 18.124 млн. МВтч. От тези 18.124 млн. МВтч, близо 10.5 млн. МВтч са от Азербайджан. Анализ на справката сочи, че количествата, доставени от Русия като държава партньор през първото шестмесечие на 2024 г., всъщност са туркменски газ, тъй като точно осигурените от Русия количества липсват от обемите от Туркменистан като доставчик, но са част от декларирания произход. Като вносител от Туркменистан са влезли 1.06 млн. МВтч, а като количества с произход от тази държава са декларирани 2.825 млн. МВтч и разликата е именно тази, която е отразена като внесени от Русия обеми.

Възможно е "замаскиран" руски газ да влиза в България и от Турция. Газът с произход от тази държава е в петорно по-големи количества през първите шест месеца на 2024 г. спрямо цялата 2023 г. - от 427 хил. МВтч на 2.352 млн. МВтч, сочи справката на НСИ.

Още по темата

Вносът на руски газ в Европа се възстановява въпреки санкциите
15 юли 2024 20:29

Пазарни участници са убедени, че макар в митническите декларации да отсъства руският газ, той присъства стабилно на местния и регионалния пазар и влиза от Турция през връзката Странджа-Малкочлар– така нареченият от Центъра за изследване на демокрацията "Турски поток 2". Според анализатори на ЦИД затварянето на украинския маршрут за пренос на руски газ в края на 2024 г. ще допринесе за преместването на потоците руски газ през "Турски поток" и връзката Странджа-Малкочлар, която е част от стария Трансбалкански газопровод. По него "Газпром" имаше резервиран капацитет до края на 2030 г. и според експерти Русия може да направи опит да го използва отново чрез турската държавна компания БОТАШ. Тя вече афишира готовност да доставя в Европа 10 млрд. куб. м газ, включително по това трасе през България. 

А само година по-рано – през 2023 г., една шеста от внесения в България газ е бил официално руски. През първата половина на 2024 г. доминиращ на българския пазар е азерският газ, следван от туркменския и турския. Постъпват също така количества румънски и гръцки газ, но картинката ще се промени с данните от второто шестмесечие, когато френската компания "Тотал" започна да доставя газ на "Булгаргаз" на терминала край гръцкия град Александруполис.

Внос от Сърбия, даже и от Северна Македония

Любопитен момент е, че през 2022 г. и 2023 г. е деклариран внос на природен газ със сръбски произход, а през 2022 г. - годината на прекратените доставки от "Газпром", в България са вкарани количества, макар и малки, от Италия. Те обаче не са били с произход оттам.

През 2023 г. пък Северна Македония е внесла в България газ, който обаче е от друга държава. Според експерти става въпрос за тестове за пренос на суровината през България, какъвто обаче не е последвал.

Интересното е всъщност, че през 2021 г. доставките в България са били по-диверсифицирани в сравнение с 2024 г., а също така и количествата са значително по-големи от следващите години.

Още по темата

България е изхарчила над 383 млн. евро за азерски газ през 2022 г.
22 март 2023 20:30

Още 2021 г. в страната е влизал азерски газ, независимо че официално маршрутът за транспортирането от каспийското находище "Шах Дениз ІІ" влезе в експлоатация на 1 октомври 2022 г.

През 2021 г. безспорен лидер на българския пазар е Русия, която е осигурила 32.7 млн. МВтч руски газ от общо близо 42.7 млн. МВтч, влезли в страната. Това ставаше по действащия договор, който обаче "Газпром" прекрати през април 2022 г., защото "Булгаргаз" отказа да плаща за доставките в руски рубли. Тогава Русия обяви България за неприятелска държава. Нищо, че година по-рано "Газпром" е получил близо 2 млрд. лв. за доставената суровина от общата стойност на газовия внос, който е струвал 2.6 млрд. лв.

Азербайджан през 2021 г. е внесъл близо 3 млн. МВтч в България, а от Гърция са влезли двойно повече. Тогава има доставки и от Румъния, Германия и Нидерландия, с какъвто произход е и деклариран газът.

През 2022 г., когато "Газпром" спря кранчето за България, отново Русия е осигурила най-много количества собствен газ у нас – близо 13.7 млн. МВтч от общо 31.2 млн. МВтч. Което означава, че руски газ е продължавал да влиза. Това обаче не е изненада. През турбулентната 2022 г., когато газовите цени полудяха, България е платила за газ 5.760 млрд. лв., от които 2.223 млрд. са отишли към Русия. Прави впечатление обаче, че част от руския газ е влязъл през други държави, тъй като обявените като партньор обеми са малко по-малко от обявените с руски произход. Гърция се задържа на трета позиция като вносител след Азербайджан, чиито обеми са 6.6 млн. МВтч.

A Flourish bar chart race

В 2022 г. се появява и Турция като партньор с доставката на 2.7 млн. МВтч. Те обаче не са с турски произход, а повечето са американски втечнен газ, разтоварен спешно там след спирането на руския газ. САЩ осигуряват 4.48 млн. МВтч своя суровина за България. През 2022 като вносител се появява и Сърбия, като декларираните като неин произход обеми газ са по-малко от тези като партньор. Това означава, че най-вероятно от Сърбия и Турция е влязла обявената с руски произход суровина.

През 2023 г. започва да функционира пълноценно интерконекторът между България и Гърция. Тогава Азербайджан, чиято компания СОКАР междувременно отвори в София свое представителство за Европа и получи лиценз за търговия с газ на "Газов хъб Балкан", става едноличен лидер във вноса на синьото гориво с 10.468 млн. МВтч от общо влезлите в страната 18.1 млн. МВтч.

Руският газ продължава да присъства в данните на НСИ за 2023 г. като произход с близо 3.19 млн. МВтч, което е внушителен срив спрямо предходната година. Става ясно, че Русия през миналата година внася в България и несобствен газ. В 2023 г. на пазара се появява и туркменски газ, който обаче е доставян от някоя от другите държави вносителки от списъка на НСИ, но от данните не става ясно откъде.

Изчезнали 800 млн. куб. м от българската мрежа

Любопитен щрих от данните е отчетеният на хартия срив на вноса на природен газ в България през 2023 г. Ако през 2021 г. са влезли близо 42.7 млн. МВтч или около 4 млрд. куб м, година по-късно те са 31.279 млн. МВтч или под 3 млрд. куб. м, а през миналата година са били едва 18.1 млн. МВтч или около 1.7 млрд. куб. м. В същото време, според Евростат, потреблението в страната е 3.4 млрд. куб. м през 2021 г., 2.7 млрд. куб. м. - през следващата година, и 2.5 млрд. куб. м – през 2023 г. И ако през 2021 г. е логично да се приеме, че от внесените 4 млрд. куб. м милиард са били изтъргувани и изнесени извън страната, а през 2022 г. вносът съответства на вътрешната консумация, за 2023 г. има разминаване между вноса и консумацията с 800 млн. куб. м.

Още по темата

Русия тайно е купила повече от 50 газови танкера за нов "сенчест флот"
22 юли 2024 18:24

"Липсващите" количества не могат да дойдат от газохранилището в Чирен, чийто използваем капацитет е 500 млн. куб. м, а според годишния доклад на енергийния регулатор през 2023 г. оттам са взети 2.277 млн. МВтч или близо 216 млн. куб. м. Отделно в хранилището са били нагнетени около 220 млн. куб. м, което означава, че и те трябва да са дошли от внос, за да може в края на годината на склад да има 453 млн. куб. м, според данните на Комисията за енергийно и водно регулиране. Местният добив в страната е нищожните 114 хил. МВтч или 10.5 млн. куб. м от "Нефт и газ" и "Петрокелтик".

Според обясненията на експерти разликата от 800 млн. куб. м за 2023 г. вероятно е заради това, че вносът от държави от Европейския съюз не е задължително да се декларира пред митниците, защото става въпрос за вътрешнообщонстна доставка. Така, според експерти, вероятно са влезли сериозни количества руски газ, чийто произход търговците не са длъжни да обявяват.

Преди време в интервю за Mediapool бившият директор на държавния газов оператор "Булгартрансгаз" Кирил Темелков коментира, че прякото влияние на руския газ в България е намаляло, но косвено продължава. "И честно казано, много трудно би се елиминирало по пазарни методи, защото имаме изградена много голяма инфраструктура, която е лесно достъпна за доставка на руски газ в региона. При това инвестираме в още инфраструктура за допълнителни източници", коментира той.

Вертикалният газов коридор също потенциално трасе за руски газ към Европа

В момента "Булгартрансгаз" работи по разширяването на входната точка на българската газопреносна мрежа на границата с Гърция – Кулата-Сидирокастро, и изходната към Румъния – Кардам-Негру вода. Те са част от проекта за Вертикалния газов коридор за транспортиране на втечнен газ от гръцките терминали през България и Румъния до Унгария, Словакия, Молдова и Украйна. Проектът за момента е замразен заради разследване на Европейската прокуратура за евентуални злоупотреби с обществена поръчка по проекта, който получи безвъзмездно еврофинансиране. Много търговци обаче смятат, че тази нова инфраструктура може да доведе до увеличаването на руския газов внос – обявен директно като такъв или "ребрандиран" като някакъв друг.

Промените в Австрия след затвореното кранче за OMV

Картинката на австрийския газов пазар в момента също е в процес на промяна. Миналата събота "Газпром"спря доставките за мощния си австрийски партньор OMV, който спечели съдебно дело срещу "Газпром" за 230 млн. евро и обяви, че ще си ги прихване от бъдещите си плащания по договора с руската компания.

Данните от последните дни сочат, че на австрийския газов хъб Баумгартен продължават да пристигат количества руски газ, макар и с около 20 процента по-малко. Статистиката на европейските газови оператори сочи, че всъщност потокът през Украйна към Европа е същият и просто обемите, които не достигат до Австрия, остават в Словакия. Оттам те отново влизат в Австрия, което също показва как "Газпром" успява да достави суровината си, възползвайки се ловко от системата европейски тръбопроводи.

Още по темата

Исторически минимум на износа на руски газ през Украйна
31 януари 2023 15:02

Австрия не очаква проблем нито с доставките, нито със съществена промяна на цените, тъй като тя е сред страните в ЕС с най-голям капацитет за съхранение на газ на глава от населението. Австрия разполага със стратегически газов резерв, обхващащ около една пета от общия обем на съхранение от около 100 тераватчаса. В момента складовите мощности в Австрия са запълнени почти 93 процента.

Въпреки спрените доставки за OMV, Австрия остава една от силно зависимите от руския газ държави в Евросъюза.

През февруари 2022 г., по време на руската инвазия в Украйна, руският газ покрива 79% от общото потребление на Австрия. Това се повиши до 81% през март 2022 г. и достигна дъно от 17% през октомври същата година, което може да се обясни с резкия спад в обемите, които Русия изпрати в Австрия през Украйна и Словакия през втората половина на 2022 г.

През следващите месеци делът на руския газ отново скочи, достигайки средно 63% и рекордно високо ниво от 98% през декември 2023 г. Причината е в доставените по договор от Русия количества при силен спад на вътрешното потребление, което налага ограничаване на останалите източници на синьо гориво в страната. Преди затварянето на кранчето за OMV делът на руския газ надхвърля 80%, по данни на Der Standard.

И това е факт въпреки афишираните от австрийското правителство дейности по осигуряване на алтернативни газови доставки, като например пътуване през 2022 г. до Обединените арабски емирства за поръчка на втечнен газ. Основният проблем обаче беше, че OMV, най-големият енергиен доставчик на Австрия и първият купувач на руски газ в Западна Европа от 1968 г. насам, има договор с "Газпром" за доставки до 2040 г.

Проблемът със спрените руски доставки става шанс

Сега те са едностранно прекратени, но OMV добива собствен природен газ край норвежкото крайбрежие чрез дялови участия. Отделно компанията придоби транзитни права от тръбопроводни оператори, за да доставя газ от Норвегия или LNG от пристанищата на Балтийско или Северно море до Австрия и реално спирането на доставките от Русия отпушват тези възможности, блокирани досега от дежурната за "Газпром" клауза "вземай или плащай", при която договорените количества се плащат, дори и да не се ползват.

Още по темата

Главоболията на "Булгаргаз": Руският газ, сделката БОТАШ и дефектен терминал
24 юни 2024 08:50

Други австрийски газови доставчици като Kelag в Каринтия от юли 2024 г. напълно замениха руския газ, а Wien Energie обяви, че ще направи това през 2025 г.

Осигуряването на алтернативни на руските газови доставки е възможно и чрез превръщането на газопровода от Австрия до Италия в реверсивен, като има проект и за изграждане на свързващ газопровод от терминала за регазификация на втечнен газ на хърватския остров Крък до Трансавстрийския газопровод.

За подсилване на газовите си маршрути Австрия работи и по проекта WAG Loop, за разширяване на Западно-австрийския газопровод (WAG) близо до германската граница. Допълнителното трасе с дължина 40 км, ще струва около 200 милиона евро, трябва да бъде готово през 2027 г. и ще увеличи капацитета на тръбопровода с 30 процента.

"Анонимен" газ в Чехия, руският влиза през Словакия

Руската война в Украйна съвпадна за чехите с със смяната на правителството на олигарха Андрей Бабиш с дясноцентристкото на Пет Фиала. То започва систематично да работи за намаляване на вноса на руския газ, който традиционно е висок за страната. Министърът на промишлеността Йозеф Сикела инициира програма за закупуване на терминали за течен газ и газохранилища в Нидерландия и преговаря с алтернативни доставчици като Катар и Съединените щати.

През цялото лято на 2022 г. и цялата 2023 г. Чехия почти не е внасяла руски газ, сочат данни на Министерството на промишлеността. "Преди миналата зима чухме от различни опозиционни депутати и експерти, че не можем да издържим зимата. И че не можехме без руски газ. А реалността? Справихме се със зимата и от началото на тази година до нас не е стигнал дори кубичен метър газ от Русия", каза министърът на промишлеността и търговията Йозеф Сикела през 2023 г.

Това обаче се променя през настоящата година. Днес в Чехия руски газ влиза от трети страни и най-вече от Словакия. Но е трудно да се определи общо за какви количества руски газ става дума. Това се дължи на анонимността на търговията на пазара, движена главно от цените. Прессекретарят на чешката статистическа служба коментира: "Пазарът на газ беше изключително турбулентен през последните шест месеца, поставяйки предизвикателства не само от търговска гледна точка, но и от технологична. В резултат на това в момента е много трудно да се идентифицира конкретната страна на произход".

Още по темата

"Политико": Европа все още не може да се откаже от навика да ползва руски газ
7 ноември 2022 14:06

Значително количество руски газ обаче тече през тръбопроводната система Eustream, която е съвместна собственост на словашката държава и чешките олигарси Даниел Кретински и Патрик Ткач.

Според разследвания на Deník Referendum Кретински има лични връзки с Владимир Путин и хора от неговия кръг. Бизнесменът също така е посочен от украинската Национална агенция за превенция на корупцията (NACP) като спонсор на руската война, внасяйки руски газ в страната.

И макар Чехия все още да използва руски газ, държавата диверсифицира своите доставки, внасяйки синьо гориво от Норвегия, САЩ и Катар чрез германската газова инфраструктура.

И това е само частична илюстрация на случващото се на вътрешните пазари на държавите членки на ЕС и общностния газов пазар.




 Тази статия е създадена в рамките на проект PULSE, европейска инициатива, която подкрепя трансграничното журналистическо сътрудничество. По нея са работили Владислава Пеева, Mediapool.bg (България), Günther Strobl, Der Standard (Австрия), Matěj Moravanský, Deník Referendum (Чехия).



